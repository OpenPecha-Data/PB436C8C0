ṣaṣṭhaḥ paṭalavisaraḥ |

atha khalu bhagavāṃ śākyamuniḥ punarapi mañjuśriyaṃ kumārabhūtamāmantrayate sma | asti mañjuśrīḥ
aparamapi paṭavidhānarahasyaṃ tṛtīyaṃ kanyasaṃ nāma | yaḥ sarvasattvānāmayatnenaiva siddhiṃ
gaccheyuḥ | pūrvanirdiṣṭenaiva vidhinā śilpibhiḥ sugatavitastipramāṇaṃ tiryak tathaiva
samaṃ caturasraṃ pūrvavat paṭaścitrāpayitavyaḥ pūrvanirdiṣṭairaṅgaiḥ ||

ādau tāvadāryamañjuśrīḥ siṃhāsanopaniṣaṇṇaḥ bāladārakarūpī pūrvavat dharmaṃ deśayamānaḥ samantaprabhā
arciṣo nirgacchamānaścārurūpī citrāpayitavyaḥ ||

vāmapārśve āryasamantabhadaḥ ratnopalasthitaḥ camaravyagrahastaḥ cintāmaṇivāmavinyastakaraḥ
priyaṅguśyāmavarṇaḥ pūrvavaccitrāpayitavyaḥ ||

dakṣiṇapārśve āryamañjuśriyasya ratnopalasthitaḥ āryāvalokiteśvaraḥ pūrvavat | camaravyagrahastaḥ
vāmahastāravindavinyastaḥ samantadyotitamūrtirabhilekhyaḥ ||

adhaśca siṃhāsanāt kanakavarṇaḥ parvato yāvat paṭānte citrāpayitavyaḥ | paṭāntakoṇasya āryamañjuśriyasya
siṃhāsanasyādhastād dakṣiṇapārśve yamāntakaḥ krodharājā pūrvavaccitrāpayitavyaḥ
| dhūpakaṭacchukavyagrahastaḥ yathāpūrvaṃ tathaiva sādhakaḥ | upariṣṭādāryamañjuśriyasya
saṅkusumitarājendrastathāgataciatrāpayitavyaḥ ṣoḍaśāṅgulapramāṇaḥ ratnaparvataguhālīnaḥ
| kūṭāgārasadṛśāḥ prāgbhāraparvatā daśa citrāpayitavyāḥ | samantācca tatpaṭaṃ parvatākāraveṣṭitaṃ
likhet | upariṣṭācca paṭakoṇāvasthitau parvataprāgbhārasaṃśliṣṭau utpatamānavimānapuṣpaughamutsṛjamānau
śuddhāvāsakāyikau devaputrau śuddhaśca nāma viśuddhaśca nāma pūrvavaccitrāpayitavyau
||

nānāpuṣpābhikīrṇaṃ ca tat paṭamabhilikhāpayitavyamiti ||

etat kathitaṃ sarvaṃ trividhaṃ paṭalakṣaṇam |

kanyasaṃ nāmato hyetat paṭaḥ śreyo kṣudrakarmasu ||

yat kṛtaṃ kāritaṃ cāpi pāpaṃ karma sudāruṇam |

kalpakoṭisahasrāṇi darśanāt paṭamucyate ||

paṭaṃ tu dṛṣṭamātraṃ vai tatkṣaṇādeva mucyate |

buddhakoṭīsahasrāṇi satkuryād yo hi buddhimāṃ ||

kanyasaṃ tu paṭaṃ dṛṣṭvā kalā nāyāti ṣoḍaśīm |

yat puṇyaṃ sarvabuddhānāṃ pūjā kṛtvā tu tāpinām ||

tat puṇyaṃ prāpnuyād vidvāṃ kanyase paṭadarśane |

śobhanāni ca karmāṇi bhogahetoḥ ihācaret ||

yāvanti kecana mantrā brahmendraṛṣibhāṣitāḥ |

vainateyena tu proktāḥ varuṇādityakuberayoḥ ||

dhanādyaiḥ rākṣasaiḥ sarvairdānavendrairmahoragaiḥ |

somavāyūamādyaiśca bhāṣitā hariharādibhiḥ ||

sarve mantrā ihānītāḥ sidhyante paṭamagrataḥ |

śāntikāni sadā kuryāt pauṣṭikāni tathā iha ||

dāruṇāni ca varjīta garhitā jinavaraistviheti ||

bodhisattvapiṭakāvataṃsakānmahāyānavaipulyasūtrād

mañjuśrīmūlakalpāt ṣaṣṭhaḥ paṭalavisaraḥ |

tṛtīyaḥ kanyasapaṭavidhānaḥ parisamāpta iti ||

