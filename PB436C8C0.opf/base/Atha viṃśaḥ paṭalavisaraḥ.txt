atha viṃśaḥ paṭalavisaraḥ |

atha khalu bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate
sma | asti mañjuśrīstvadīyakalpavisare sarvabhayotpādanimittanirghātagatāni āścaryanimittaliṅgāni
kathayanti śubhāśubhaṃ subhikṣadurbhikṣapararāṣṭragamanaṃ anāvṛṣṭimativṛṣṭiṃ
sattvānāṃ sūcayanti mahāsādhanādiṣu yo vighnaṃ kārayanti tato sādhakena ca mantavyaṃ
sādhyāsādhyāni ca tasmiṃ deśe kartavyamakartavyeti jñātavyam| tato yadi na śobhanāni nimittāni
bhavanti tasmād deśādapakramya anyatra gatvā sādhayitavyāni ||

atha cecchobhanāni nimittāni bhavanti | tasminneva deśe sādhayitavyāni | tatraiva ca sthātavyam
| evaṃ jñātvā sādhakena mantracaryābhiyuktena kartavyamakartavyamiti mantracaryāyāṃ nimittāni
jñātvā śubhāśubhaṃ boddhavyamiti ||

atha khalu mañjuśrīḥ kumārabhūto bhagavataḥ pādayornipatya punarapyevamāha - tat sādhu bhagavāṃ
deśayatu nimittajñānaparivartavisaram | tad bhaviṣyati sarvasattvānāṃ hitāya sukhāya sarvamantracaryābhiyuktānāṃ
bodhisattvānāṃ mahāsattvānāṃ śubhāśubhaphalodayanimittaliṅgāni
| yaste sarvasattvā mantracaryānupraviṣṭā sādhyāsādhyaṃ kālanimittaṃ jñātvā sthātavyaṃ, prakramitavyamiti
paśyante ||

evamukte bhagavāṃ śākyamuniḥ mañjuśriyaṃ kumārabhūtamāmantrayate sma | tena hi mañjuśrīḥ ! śṛṇu
sādhu ca suṣṭhu ca manasi kuru bhāṣiṣye'haṃ te ||

ādau tāvad bhavelliṅgamutpātānāṃ samodayam |

mahad bhayamanādisthamamānuṣāṇāṃ tu ceṣṭitam ||

sarve ca grahanakṣatrāḥ kūṣmāṇḍā graharākṣasāḥ |

mātarā devatāścaiva sarve pretā maharddhikāḥ ||

darśayanti tadā liṅgaṃ mahotpātānāṃ ca sambhave |

ādimantaṃ tato madhyaṃ aśubhaṃ caiva te tadā ||

bhūmisthitirnāśakaṃ ca kathayanti vividhāśrayāt |

sarvamānuṣasattveṣu bhūtale'sminnibodhatām ||

kabandhā vividhāścāpi pakṣiṇaśca samākulāḥ |

dṛśyante sarvato loke tasmād deśādapakramet ||

rātrau śakrāyudhaṃ dṛṣṭvā dhanuścāpi viśeṣataḥ |

śaranārācapāśāśca vividhā praharaṇodbhavāḥ ||

dṛśyante gaganād rātrau tasmād deśādapakramet |

candrabimbe yadākāśe dṛśyante vikṛtarūpiṇaḥ ||

kabandhā puttalāścaiva nṛtyantā gaganālaye |

suṣiraṃ chidramityāhurdṛśyate śaśimaṇḍale ||

puruṣā uccanīcāśca yudhyantāṃ śaśimaṇḍale |

dṛśyeyurmānuṣe loke tasmād deśādapakramet ||

vividhā prāṇaharāścāpi nānābhūtagaṇāstathā |

nṛtyamānāśca yudhyeyustasmād deśādapakramet ||

maṇḍalākāraṃsaṅkāśaṃ dṛśyasthaḥ śaśimaṇḍalam |

tādṛśaṃ tu tato dṛṣṭvā tasmād deśādapakramet ||

yuddhyantāṃ sarvasaṅkhyāṃśca dṛśyante śaśimaṇḍale |

ekastatra patet kṣipraṃ yasya yo diśimāśritaḥ ||

taṃ devadiśimityāhuḥ bhūpatirmṛyate dhrūvam |

tādṛśaṃ dṛṣṭvā sattvākhyaṃ vividhākārasambhavam ||

acirāt tatra bhayāt kṣipraṃ tasmād deśādapakramet |

śaranārācaśaktiśca dṛṣṭvā tatra niśākare ||

taskaropadravaṃ kṣipraṃ śastrasampātajaṃ bhayam |

dṛṣṭvā vikṛtarūpāstu nānāsattvasamāśrayām ||

rātrau bhūtale candre tasmād deśādapakramet |

kṛṣṇavarṇā vihaṅgāstu śuklā caiva sapītalāḥ ||

raktāścaiva tathā dhūmrāḥ svabhāvavikṛtāśrayā |

te vai vivarṇavarṇāstu dṛśyante bhūtale yadā ||

tādṛśaṃ lakṣaṇaṃ dṛṣṭvā tasmād deśādapakramet |

śuklā pakṣā bhavet kṛṣṇā kṛṣṇā pakṣā tathā sitā ||

dṛśyante vikṛtarūpāstu vihaṅgāścaiva mahītale |

tādṛśaṃ lakṣaṇaṃ dṛṣṭvā tasmād deśādapakramet ||

mṛgakroṣṭukagaṇāḥ sarve praviśeyurgrāmamālayam |

śvāpadā vyālino dhūrtā mlecchopadravataskarāḥ ||

bhaveyurbhayakṛtaṃ teṣāṃ durbhikṣaṃ vāpi varṇitam |

vividhā bhūtagaṇāścāpi dṛśyante tu mahītale ||

vikṛtāvikṛtarūpiṇyaḥ yakṣarākṣasakinnarāḥ |

divā rātrau tathā nityaṃ nṛtyante ca mahītale ||

tādṛśaṃ lakṣaṇaṃ dṛṣṭvā tasmād deśādapakramet |

naranārīkumārāṃśca krandeyurbhṛśaṃ bhūtale ||

rātrau divā tathā nityaṃ vyādhistatra mihāgamaḥ |

uragā vikṛtabībhatsā dṛśyante vasudhātale ||

gṛhe rathye tathā bhindhyā mandire vṛkṣasannidhau |

sarvato vyāpya tiṣṭhante bhavet tatra mahābhayem ||

mahāmāryopasargaṃ ca viṣavisphoṭamūrcchanam |

durbhikṣaṃ rāṣṭrabhaṅgaṃ ca bhavet tatra janāgame ||

vikṛtāvikṛtabībhatsā pakṣiṇaśvānakroṣṭukā |

ūrdhvatuṇḍā yadākāśe ravante vikṛtānanā ||

ardharātrau tu madhyāhne ubhe martye ca kutsitā |

bhavenmahābhayaṃ kṣipraṃ paracakrasamāgamam ||

durbhikṣamativṛṣṭiśca bhavet tatra samāsataḥ |

māsamekena saptāhānmahāduḥkhopapīḍitāḥ ||

anyonyaṃ bhūtale vāsā mānuṣā taskarāgninā |

mahāśastrabhayaṃ tatra tasmād deśādapakramet ||

gaganasthā sarvato meghā dṛśyante ca vakrasambhavā |

sphuṭākārātha raudrāśca tīvragarjananādinaḥ ||

saptasphuṭā dviścaturvā ca dṛśyante uragāśrayāḥ |

sughorā ghoravakrāśca dṛśyante gaganāśrayā ||

tādṛśaṃ lakṣaṇaṃ dṛṣṭvā aciarāt tatra mahābhayam |

mahāmāryopadravaṃ ca jvaro vyādhiḥ rogāścaiva mahābhayāḥ ||

sadyaḥ prāṇaharāḥ kṣipraṃ viṣāḥ sthāvarajaṅgamāḥ |

utsṛjanti tadā meghāṃ tadā vṛṣṭiṃ ca dāruṇam ||

naśyate bhūtayastatra anyonyā nirapekṣiṇaḥ |

tādṛśaṃ lakṣaṇaṃ dṛṣṭvā tasmād deśādapakramet ||

mahāprapātadurbhikṣamulkāpātāṃ samantataḥ |

dhūmaketośca nirghātāṃ diśādāhāṃ kathayiṣyāmi te ||

śṛṇu prapātaṃ dṛśyasthaṃ ulkināṃ caiva jāyate |

rātrau divā samantā vai ulkāpāto bhaved yadi ||

mahābhayamanārogyaṃ jñātvā mantrī vrajet tataḥ |

maholkājvalamānāyā diśaṃ gacchet vai sadā ||

tādṛśaṃ nṛpatīnāṃ bhaṅgaḥ yato vaktraṃ tato bhayam |

vidiśāṃ patate ulkāṃ samantādvai niśi sarvadā ||

tatra deśe mahāvyādhiḥ durbhikṣanṛpaghātanam |

divārātrau yadā ulkā patate vai samantataḥ ||

tādṛśaṃ ca bhavenmṛtyurnṛpatīnāṃ ca mantriṇām |

taṃ buddhvā mantrajāpī syād jñātvā tasmāddeśādapakramet ||

ulkinaḥ prapate yuddhād yato pucchastato bhayam |

anyā vā dṛśyate bhaṅgo nṛpatīnāṃ raṇasaṅkaṭe ||

mahākṣobhaṃ tadā cakre maholkā grahacihnite |

samantāt patate kṣipraṃ tasmād deśādapakramet ||

yādṛśaṃ ulkamāveśya āśrayāt patate sadā |

tāṃ diśaṃ vyādhidurbhikṣaṃ rāṣṭrabhaṅgaṃ ca jāyate |

gamanāgamanayormṛtyustārakāṇāṃ tadāśrayāt |

yo'yaṃ nakṣatrajātasthaḥ tasya mṛtyubhayaṃ bhavet ||

dvirātrānnaśyate janturnakṣatrā patate bhuvi |

narādhipānāṃ ca sarveṣāmeṣa eva vidhirbhavet ||

yo'yaṃ paśyate devaḥ iṣṭaṃ + ṣvedamākulam |

rātrau darśane'vaśyaṃ pratimāyāṃ divā tadā ||

tasya mṛtyubhayaṃ vidyānmāsaiḥ ṣaṭbhistadā smṛtaḥ |

pratimā calitā yasya devateṣṭasya jantunaḥ ||

hasate rudate caiva taṃ deśaṃ varjayet sadā |

pratimā patate caiva viśīryate vā svakātmanā ||

tasya bhaṅgaṃ bhavet kṣipraṃ gṛhāścaiva narādhipe |

kurvanti vividhākārāṃ liṅgāṃ vividharūpiṇām ||

pratimā yadi dṛśyasthā devāyatanamandire |

tādṛśaṃ tu tato dṛṣṭvā tasmād deśādapakramet ||

samantāt sarvato mantrī paśyeyuḥ pratimāṃ sadā |

vikṛtarūpabībhatsāṃ nānāvikṛtamāśritām ||

svayaṃ vā paśyate mantrī anyairvā bhuvi |

tādṛśaṃ lakṣaṇaṃ dṛṣṭvā tasmād deśādapakramet ||

argharātre tathā yāme tṛtīye'rdhe yadi dṛśyate |

tārakāṇāṃ mahāvṛṣṭiṃ tasmād deśādapakramet ||

caturthabhāge tathā rātrau tārakā kṣipragāminaḥ |

khadyota iva gacchanti taṃ deśaṃ sarvato na bhajet ||

basudhātalena gacchanti tasmiṃ deśe tato vrajet |

yatra saṃśayate vṛṣṭi yatra gacchanti tārakāḥ ||

taṃ deśaṃ mā viśet kṣipraṃ yatra vṛṣṭi mahad bhayam |

taṃ deśaṃ naśyate kṣipraṃ paracakrasamāgamam ||

durbhikṣaṃ śastrasampātaṃ taṃ vidyāt deśamākulam |

cororagavyālānāṃ mlecchadhūrtasamāgamam ||

taṃ deśaṃ narādhipāṃ nityaṃ pravaset sarvato diśam |

viluptarājyo vibhraṣṭaparacakrasamāśritaḥ ||

varṣā aṣṭa ekaṃ ca taṃ deśaṃ tatra lebhire punaḥ |

prāpnuyāt tadā rājyaṃ deśādāgamanaṃ punaḥ ||

jñātvā dupakramāt sarvāṃ vikriyāṃ kriyayojitām |

kriyākālaṃ samāsena taṃ jāpī ārabhet sadā ||

ulkāpāta mahānto vai dṛśyate yadi miśritam |

samantānnityakālaṃ ca tasmād deśādapakramet ||

ulkino bahudhākārā dṛśyante vividhāśrayā |

vicitrā citrarūpiṇyaḥ yakṣiṇyaśca maharddhikāḥ ||

jvalantāṃ vaktradeśābhyāṃ kravyādāṃśca piśācikāḥ |

tasmāt parīkṣayedulkāṃ liṅgairebhiḥ samoditām ||

atidīrgha tathā hrasvo madhyāścaiva prakīrtitā |

caturhastā dvihastā vā hastamātrapramāṇataḥ ||

dṛśyante bhūtale martyairāśrayante mahodayā |

mahāprāṇā svarūpāśca devataiṣā maharddhikā ||

vicitrākārarūpāstu hūtāste ca divaukasām |

devāsure'ya saṅgrāme vartamāne mahadbhaye ||

śakramājñāmiha kṣipraṃ gacchante'tha bhūtale |

jambūdvīpagatāṃ martyāṃ narāśyakṣāṃ narādhipām ||

paśyante sarvalokāṃśca dharmādharmavicārakām |

mātṛjñā pitṛbhaktāśca kule jyeṣṭhāpacāyakā ||

mahāmantradharā sarve jāpino yadyajāmbūdvīpagatā narāḥ |

tadā devā mahotsavāpi jāyante tadā daityāṃ kurvante ca parābhavam ||

dharmiṣṭhā bhūlate martyā jāmbūdvīpanivāsinaḥ |

mahotsāhaṃ tadā kāle tṛdaśādhyakṣo'tha vāsavaḥ ||

tadā bhagnavatotsāhā asurā bhinnamānasā |

abhimānaṃ labhetāṃ yena pātāle tena tāḥ ||

praviśante svapuraṃ tatra bhinnamānā kṛtavyathāḥ |

mahāpramodaṃ tadā devā lebhire tṛdaśeśvarāḥ ||

tadā jambūdvīpe'tha sarvatra subhikṣamārogyate janāḥ |

svasthā ca sarvato jagmuḥ naranārī gatavyathā ||

tasmāt sarvaprakāreṇa buddheḥ bhaktiḥ kṛthe janāḥ |

dharmasaṅghe ca bhūyiṣṭhe gatadvandve nirāmaye |

pūjāṃ kurutha martyāto lālilipsaḥ sarvasampadām |

mantracaryāṃ tadā cakre vavre vācāṃ śubhodayā ||

daśakarma yathālokāṃ sampratiṣṭhā niropagām |

kurudhvaṃ janasampātāṃ tridhā śuddhena mānasāḥ ||

viratiḥ prāṇivadhe nityaṃ adattaṃ vāpi nācaret |

na bhajedaṅganādanyāṃ agamyāparivarjitām | japet ||

santuṣṭiḥ svena dharmeṇa saṅkurudhva janasattamāḥ |

mṛṣāvādaṃ na bhāṣeta vipākaṃ yadyaduḥkhadam ||

nābhāṣet karkaśāṃ vāṇīṃ sarvasattvārthaduḥkhadām |

yatkiñcit kleśasaṃyuktāṃ vācādarthavivarjitām ||

śūnyā dharmārthasaṃyuktāmabhinnāṃ nācaret sadā |

paiśunyaṃ varjayennityaṃ vacanaṃ parabhedane ||

kliṣṭacittasya sarvatra niṣiddhaṃ munipuṅgavaiḥ |

abhidhyaṃ nācaret karma parasattvopakāriṇaḥ ||

yo yasya sadā sṛtaṃ na kuryād dveṣasamutthitam |

vyāpādaṃ varjayet karma sattvadveṣamanāspadam ||

upaghātaṃ parasattvasya na kuryāt sarvato janāḥ |

mithyādṛṣṭiṃ na kuryāntāṃ sarvadharmavināśinīm ||

nāsti dattaṃ hutaṃ caiva na ceṣṭamantrasādhane |

na sidhyante tathā mantrāḥ sarvatantrārthakalpitāḥ ||

na buddhānāṃ sukhotpattiḥ na śāntaṃ nirvāṇamiṣyate |

na cāpi caryā tathā bodho pratyekārthasambhavām ||

na cārhatvaṃ bhuvi loke'smiṃ nāpi dharmeṣu jāyate |

svabhāvaiṣā vividhā loke arthādarthatathātathā ||

evamādyāṃ anekāṃśca vividhākāracihnitā |

na tāṃ bhajet sadā mantrī pāpadṛṣṭisamudbhavām ||

daśakarma yathā proktā viratyā svargopagā smṛtāḥ |

bhāvanā caiva phalaṃ teṣāṃ nirvāṇāmarthasambhavām ||

aniṣṭā tu bhave loke tadā surāṇāṃ parājayam |

daityānāṃ vardhate mānaḥ atidarpārthasambhavām ||

janālaye tadā sarvaṃ jambūdvīpanivāsinaḥ |

bādhyante vyādhibhiḥ kṣipraṃ anyonyāṃ te'pi mūrchitā ||

janādhyakṣāstadā sarve anyonyāparādhinaḥ |

kṣipraṃ naśyanti te sarve munidharmārthavarjitāḥ ||

samare kruddhacittānāṃ śastrasampātamṛtyavaḥ |

na te bheje devamukhyānāṃ tarjanyāpadyanālaye ||

buddhaṃ dharma tathā saṅghaṃ na pūjedaśubhā nṛpā |

na mantrāṃ japtu te kṣipraṃ te nṛpā tasthure sadā ||

vinaśyante tadā lokā vividhāyāsamūrchitāḥ |

tataste daityavarāḥ kṣipraṃ susaṃrabdhā ruroha tam ||

sumeruparvatamūrdhānamāviśante janasattamāḥ |

pariṣaṇḍo tadā mero vibhajenmandirā śubhau ||

samantādvanavidhvastaṃ divaukasāṃ kārayanti te |

vividhā rathavarai rūḍhā nānābharaṇabhūṣitā ||

nānāpraharaṇā dadyuḥ puraḥ śreṣṭhāṃ parājayām |

tataste kharaṃ bheje apsarāṇāṃ bhaja jagrahe ||

īśvarāḥ prabhavaḥ sarve asurāste valadarpitāḥ |

jagrāha surakanyāṃ vai sudhā caiva ca bhojanam ||

tataste suravarāḥ śreṣṭhāḥ praviṣṭāḥ nagarottamam |

merumūrdhni tato gatvā nagaraṃ darśanāśrayam ||

śakrānuyātā sarve vai piśitā dvārapurottame |

na tu māyā purī bhītiḥ upajagmu mudāśrayam ||

nivartya tatra vai sarve svālayaṃ jagmu te surā |

yadekā mantrasiddhistu nivaśerjanyumāśrayam ||

japtamantro'pi vā martyaḥ nivasaṃ tatra ālaye |

tatra deśe na cārtīni na durbhikṣaṃ na śatravaḥ ||

na rogā nāpi bhayaṃ vidyājjaptamantre sthite bhuvi |

na cāsyā dasyavaḥ sarve śaknuvantīha hiṃsitum ||

na cārtimṛtyavastatra amaryādā pravartate |

na rujā vyādhisammūrchā jvararogāpahāriṇaḥ ||

bibhyante bhūtale tasmiṃ japtamantro yadāśrayaḥ |

ye'tra mantravarā hyuktā jinendrakula + dbhavā ||

abjāke tu tathā mantrā mantriṇaṃ mantrapūjitāḥ |

tatra mantravarāṃ mantrī jahnujopamaharddhikām ||

tadā te suravarā śreṣṭhā asurāṇāṃ tu parājayaḥ |

evamuktā guṇā hyatra dṛśyate bhūtale kadā ||

tārkikā vividhākārā kathayantīha mahītale |

grahameṣo iti śrtyā avatārārthavistarā ||

gītaṃ ṛṣivarairjñānamulkināṃ grahacihnitām |

nirdiṣṭaṃ tatra nirdeśaḥ nighātasya pravakṣyate ||

ulkāpāte yadāṃ lokā nirghāto bhuvi maṇḍale |

pradyunnāgarjanā kasmācchrūyate ca mahītale ||

bhṛśaṃ cucukṣutra taddeśaṃ tithirebhi samāyutaiḥ |

atulyaśabdanirghoṣa raudrāṃ vāpi tamāhvayām ||

śrūyate garja ca kṣipraṃ mahāmeghavacaḥ śrūyate |

ṣaṣṭhyacamathamaṣṭamyāṃ trayodaśyāmatha śrūyate ||

kṛṣṇapakṣe tathā nityaṃ dvādaśyāṃ tu caturdaśī |

nakṣatrairebhi saṃyuktā vāraiścāpi grahottamaiḥ ||

aśvinyāṃ kṛttikānāṃ ca bharaṇyāṃ yātaṃ nibodhatām |

pūrvabhadrapade caiva ārdrāmaghāśleṣasaṃyukte ||

+ + + + + + + + + grahaiścāpi supūjite |

śanyarkāṅgārakaiḥ krūraiḥ bhūmyā nipatate yadā ||

avarṣodakarmā krūraṃ śabdo nighāta ucyate |

mahad bhayaṃ tatra deśe vai durbhikṣaṃ rāṣṭramardanam ||

paracakrabhayaṃ vidyānnānāvyādhimahadbhayam |

nirghātaṃ patate corvyāṃ nakṣatrairebhi kīrtitaiḥ ||

vārairaśubhaiścāpi grahaiḥ kṛṣṇaraktakaiḥ |

tatra deśe nṛpo bhṛśaṃ hanyate śastribhiḥ sadā ||

tasmiṃ kāle raudre ca karmāṇi tatra deśe tadā japet |

vividhā vyādhayastatra arthanāśaśca dṛśyate ||

mṛtyustatra bhaved vyādhirdurbhikṣaiścāpi ninditaiḥ |

anāvṛṣṭi sadākāle dvādaśābdāni nirdiśet ||

paścimāṃ diśamāśritya prapate bhūtale nabhāt |

nirghātaṃ mṛtyusaṅkīrṇaṃ dṛśyate mṛtyutaskaraiḥ ||

madhyāhne tu tadā kāle yuvāpyastamite'pi vā |

udayantaṃ bhāskaraṃ rakte suśabdaiḥ śrāvakairevam ||

triḥsandhyāt kutsitaḥ śabdaḥ śeṣakāle tu tuṣṭaye |

ardharātre yadā śabdaḥ nirghātasya mahad bhayam ||

guptāṃ puravarāṃ tatra kārayantu nṛpottamā |

nānāmlecchagaṇā dhūrtā taskarādhiṣṭhitāpi te ||

paradravyopakārārthaṃ kurvantīha mahītale |

śeṣakāle bhavecchabdaḥ nirghātasya supuṣkalam ||

mantrimukhyo bhavet tatra bahuvyādhisamākulam |

bahuvyādhitatvaṃ ca nṛpāstasya vidhīyate ||

patnī vā hanyate tasya mantrimukhyasya hanyataḥ |

sarve saulkikāstatra nānājātisamāśritāḥ ||

hanyante mṛtyunā te'pi tathā jīvakasevakā |

prakṛṣṭā vaṇijā mukhyā niyuktā sarvato nṛpāḥ ||

madhyāhnaparimityāhuḥ ṛṣibhūto rave tadā |

nirghātamatule śabdaṃ yadā śuśrāvate janāḥ ||

vyādhibhirvyastasarvatra bhavatīha mahītale |

anyathā tumulaṃ śabdo yadi śuśrāva mānavā ||

akasmāt sarvato nityaṃ nṛpastatra na jīvate |

dakṣiṇāṃ diśamāśṛtya nirghāto patatecchubhaḥ ||

vidyuccordhvaṃ tathā vṛṣṭiracirāt taṃ vinirdiśet |

pūrvāyāṃ diśimāśritya śuśruvaḥ yadi nādite ||

nirghātasya bhavet tatra prācyādhyakṣo vinaśyati |

himādrikukṣisanniviṣṭā janāstatra nivāsinaḥ ||

śuśrāva śabdaṃ mahābhairave grahe cihnite |

tasmiṃ deśe janādhyakṣo vinaśyante mlecchataskarāḥ ||

vatse vatsāśca ye mukhyā nepālādhipatistadā |

hanyante śatrubhiḥ kṣipraṃ nānādvīpanivāsinaḥ ||

vidikṣu bhairavaṃṃ nāde ūrdhvamuttarato bhavet |

kāmarūpeśvaro hanyā gauḍādhyakṣeṇa sarvadā ||

lauhityāt parato ye vai jarādhyakṣātha jīvinā |

kalaśāhvā carmaraṅgāśca samotadyāśca vaṅgakāḥ ||

nṛpāṃśca vividhāṃ hanyā saśabde bhairavā grahe |

pūrvadakṣiṇato bhāge yadi śabdo mahad bhayam ||

kaliṅgā kosalāścaiva sāmudrā mlecchavāsinaḥ |

hanyante śastribhiḥ krūraiḥ tadādhyakṣāśca nṛpā carāḥ ||

pūrvapaścimato bhāge yadā śabdo mahān bhavet |

meghagarjanavat krūro divārātrau mahāmbude ||

taṃ nirghātamiti vedmi devasaṅghā nibodhatām |

śubhāśubhaṃ tadā cakre mānuṣāṇāṃ janottamāḥ ||

yadā śubhe ca nakṣatre lagne cāpi śubhottame |

tithiśreṣṭhe site cāpi śabdo śuśrāva medinīm ||

śubho subhikṣamārogyaṃ sampat krīḍāya sādhanam |

siddhamantrastu jāyet varadā jāpināṃ sadā ||

tadā kāle bhavet siddhiḥ sarvakarmasu yojitā |

krūrairgrahaiścāpi vidyāt śubhaiścāpi phalodayā ||

karmasiddhirbhavet tatra sarvakarmasu yojitā |

nirghātā bahudhā proktā kṣmātale'smina nibodhatā ||

kecit prāṇaharāḥ sadyaḥ kecit satyaphalodayā |

sarvārthasādhanā kecicchabdā gambhīranādinaḥ ||

taṃ ca śabdaṃ śruyāt kṣipraṃ devasaṅghā nibodhatām |

dhīro gambhīrayuktaśca stanitaṃ cāpi garjite ||

dīrghadundubhayo yadvat tacchabdasammukhāvaham |

sa śabdo bhairavaḥ krūro yathānirdiṣṭakārakaḥ ||

ulkāpātasame kāle bhūmikampānna jāyate |

śabdaṃ krūranirghoṣaṃ nirdiśaṃ cāpi yojayet ||

mahad bhayaṃ tadā vidyāt sarvanirdeśabhāmimām |

sattvāghātaṃ tato vidyāt durbhikṣaṃ vyādhisambhavam ||

amānuṣaṃ ca tadā cakre māyopadravādikam |

bhūpālāṃ tadā mṛtyurdivasaistriṃśaviṃśatiḥ ||

yathoddiṣṭakarāḥ sarve śabdā raudraninādite |

bhūmikampaṃ tu nirdikṣye kathyamānaṃ nibodhata ||

nakṣatreṣveva kampā ye + + + + + + + + + + + + + |

tithibhiḥ sarvatra yojyaṃ syānnakṣatraṃ cāpi yuktavām ||

nirghāte yathā sarvaṃ karmeṣveva yojayet |

aśvinyāṃ calitā bhūmirdurbhikṣaṃ cāpi nirdiśet ||

bharaṇyāṃ kṛttikāṃ caiva ubhau kampau sukhaudayau |

rohiṇyāṃ mṛgaśiraḥ kampo jāyate arthasampadaḥ ||

ārdraḥ punarvasuścaiva nakṣatrā paricihnitau |

eṣu kamped yathā pṛthvī tatra deśe mahadbhayam ||

madhyadeśā vinaśyante taddeśāśca narādhipāḥ |

puṣye yadi kampyeta mūrvī bhūtalavāsinīm ||

tatra deśe śivaṃ śāntiṃ subhikṣamārogyaṃ vinirdiśet |

āśleṣāyāṃ calate kṣipraṃ kṛtsnā caiva vasundharā ||

tatra deśe samākīrṇaṃ mlecchataskararaudribhiḥ |

maghāsu calitā bhūmiḥ sarveṣveva na sarvataḥ ||

aṅgadeśe vinaśyante māgagho nṛpatistathā |

māgadhā janapadāḥ sarve pīḍyante vyādhitaskaraiḥ ||

ubhau phalgunanakṣatre kṣmākampo yadi jāyate |

himādrikukṣisanniviṣṭā gaṅgāmuttaratastadā ||

hanyante vyādhibhiḥ kṣipraṃ vṛjimaithilavāsinā |

vaiśālyāmadhipāḥ sarve hanyante artibhistadā ||

vividhā mlecchamukhyāstu himādreḥ sānusambhavāḥ |

nivastāḥ kukṣimadhye vai nitambeṣveva droṇayaḥ ||

mlecchādhyakṣavarā mukhyā hanyante'stribhiḥ sadā |

hastacitrau yadā bhūmiścalate sandhyayoryadā ||

mlecchataskaranarādhyakṣā hanyante śastribhiḥ sadā |

svātyā viśākhayuktyā vai nakṣatreṣveva yojitā ||

calate medinī kṛtsnā dṛśyante vaṇijā pare |

vaṇijādhyakṣavarāḥ śreṣṭhā mukhyāścaiva śuklinaḥ ||

vyādhibhiḥ śastrasampātairvinaśyante jalacāriṇaḥ |

anurādhe jyeṣṭhavikhyāte nakṣatreṣveva sarvadā ||

bhramate vasumatī kṛtsnā namate cāpi dāruṇam |

yadā unnatanimnasthā parvatā nimnagā varā ||

kṣmātalaṃ kampate krūraṃ ubhe saṅghye tadā pare |

bhavet tatra bhayaṃ kṣipraṃ durbhikṣaṃ cāpi ninditam ||

maraṇaṃ divasaiḥ ṣaḍbhirmahānṛpasya bhavet tadā |

naśyante puravarā kṣipraṃ madhyadeśeṣu te janāḥ ||

īṣacca calitā bhūmiranurādhāyāṃ śubhodayā |

sasyaniṣpatti sarvatra madhyā yadi jāyate ||

mūlāṣāḍhāmiti jñeyaṃ nakṣatreṣveva kampate |

pūrva uttarāṣāḍhe tṛdhā duḥkhasamodaye ||

vyādhidurbhikṣa sarvatra taskarādibhi pīḍyate |

medinī sarvato jñeyā yadi kampo bhaved divā ||

śravaṇāsu calitā bhūmirdhaniṣṭheṣveva sarvataḥ |

subhikṣamāyurārogyaṃ durbhikṣaiścāpi varjitā ||

medinī sasyasampannā yadi kampo bhavenniśam |

śatabhiṣe bhadrapade cāpi yadi kampeta medinī ||

durbhikṣaṃ rāṣṭrabhaṅgaṃ vai dṛśyate tatra āspade |

hanyate taskare martyā durbhikṣaṃ cāpi kutsitam ||

bhavanti bhūtale martyā ardharātre niśi kampate |

uttarāsu ca sarvāsu revatyāsu ca kīrttitā ||

ubhau nakṣatrau sarvatra revatī bhadrapadastathā |

eteṣveva hi sarvatra yadā kampa ajāyata ||

nakṣatreṣveva pūrvoktakampo dṛṣṭaḥ sukhāvahaḥ |

ete kampā samākhyātā nirghātā varacihnitā ||

ulkāpātasame kāle tridoṣā jantupīḍanā |

niryāte ca yadā pūrviṃ nirdiṣṭaṃ vistarānvitam ||

guhāstatraiva kartavyā sarvaṃ caiva diśāhvaye |

saravaḥ kampanirdiṣṭaḥ sālokaścāpi sukhānvitam ||

siddhikāle tadā sarve dṛśyante mantrajāpinām |

yogināṃ ca tathā siddhi abhikṣāṃ tu sambhave ||

bodhisattvānāṃ tathā jāte buddhabodhiṃ ca prāptaye |

prabhāvā ṛṣimukhyānāṃ ṛddhyā varjitacetasām ||

suraśreṣṭhastadā kāle āgamaṃ cāpi kīrtayet |

sālokā saravā mūrī ghoṣaniḥsvanagarjanam ||

kampamutpadyate kṣipraṃ eteṣveva ca kāraṇaiḥ |

niḥśabdā ca nirālokā yadā kampeta medinī ||

nārakāṇāṃ tu sattvānāṃ calitānāṃ tu nirdiśet |

duḥkhaṃ bahuvidhaiḥ khinnā mayā kāyāti bhīṣaṇā ||

teṣāṃ ca karmajaṃ duḥkhaṃ paśyamāvṛtti dṛśyate |

kathitāṃ karmanirghoṣāṃ taṃ janānṛṣisattamā ||

nibodhyamakhilaṃ sarvaṃ dhārayadhva sukhecchayā |

ketunā dṛśyate sarvaṃ gaganasthaṃ tu kīrtayet ||

rātrau divā ca kathyete dṛśyante cottarā nabhe |

madhyāhni sarvatra dṛśyate dīrghato dhruvā ||

dhūmravarṇā mahāraśmā dhūmāyantaṃ mahad bhayam |

yadeva deśamāśṛtya dhūmayeta nabhastalam ||

tadeva deśe nṛpo hyagro hanyate vyādhibhirdhruvam |

yadeva grahamāśṛtya vāraṃ nakṣatramujjvalā ||

dṛśyate dhūmrarekhāyāḥ gagane cāpi ujjvalam |

tadeva rāśinakṣatraṃ grahaṃ caiva sulakṣayet ||

tadeva hanyate jantuḥ śastribhirvyādhibhistadā |

yasmāt tu dṛśyate rekhā dhūmravarṇā mahadbhayā ||

taṃ deśaṃ nāśayet kṣipraṃ grahaḥ krūro na saṃśayaḥ |

snigdhā ca nīlasaṅkāśā dhūmrarekhāmajāyata ||

tacchivaṃ śāntikaṃ vidyādāyurārogyavardhanam |

rūkṣavarṇā vivarṇā vā dhūmravarṇā tu ninditā ||

praśastā śuklasaṅkāśā caturaśmisamudbhavā |

saumyā kīrtitā nityaṃ śubhavarṇaphalapradā ||

kīrtitā puṣpalakṣmīkaṃ taṃ vidyādyatra mā tithāḥ |

himapuñjanibhā śubhrā snigdhasphaṭikasannibhā ||

somasaumya vijñeyā rūkṣavarṇasamaprabhā |

kalyāṇaṃ cārthaniṣpattiṃ duḥkhanirvāṇate dṛśam ||

+ + + + + ++ + + + + yasmin deśe samoditā |

nakṣatre vāpi yukte'gre tale tārakamaṇḍale ||

nirgate nabhasi vikhyāte dṛśyate yaṃ mahītale |

sarvā samantādāyurārogyaṃ jātā ye tārakāśrayāḥ ||

prabhaviṣṇu bhavet tatra sukhī dharmacaraḥ prabhuḥ |

śreṣṭho jāyate martyaḥ tasmaiḥ nakṣatramāśrayet ||

grahe vā śucite proktā sarvaduḥkhanivāraṇī |

rekhā ca dṛśyate yatra taṃ vidyāt sukhasamarpitam ||

prahṛṣṭarūpasampannasnigdhākārabhūṣitam |

rekhā nabhastale yātā dhūmāyantī mahadbhayā ||

tato'nyaśreyasi yuktā praśastā vāpi nabhastale |

śivaṃ subhikṣamārogyaṃ taṃ deśaṃ vidurbudhāḥ ||

dhārmikaṃ tatra bhūyiṣṭhaṃ dhūmaketorajāyate |

sitā sphaṭikasaṅkāśā prabhāḥ sañceyu sarvataḥ ||

ekaśaḥ śrīmato khyātāḥ tārake'smiṃ nabhastale |

tataḥ sphaṭikasaṅkāśā raśmyā cāpi mūrtijaḥ ||

prabhavaḥ śrīmataḥ khyātaḥ tasmin nakṣatramāśrayet |

ketavo bahudhā huktā sahasrau dvau trayo'tha vā ||

triṃśamekaṃ ca bahudhā nānākarmaphalodayā |

kecicchreṣṭhā tathā madhyā keciddharmaparānmukhāḥ ||

udayantaṃ tadā kecinmahadbhayasudāruṇā |

snigdhākārasamā jñeyā sphaṭikākārasamaprabhā ||

snigdhā śobhanā jñeyā sphaṭikākārasamaprabhā |

snigdhā śobhanā jñeyā cāruvarṇālpabhogatā ||

kecit tiryagaḥ krūrā uttarā dakṣiṇā parā |

śreyasā caiva bhūtānāṃ udayante śaśisamaprabhā ||

mahāprāṇā vikṛtāstu atidīrghā nṛpanāśanā |

madhye uditā hyete prācyāvasthitaraśmijāḥ ||

pūrvapaścimato yātā pūrvadeśādhipatiṃ hanet |

pūrvapaścimato yātā paścād deśā nṛpatiṃ hanet ||

samantād raśmijātāyāḥ samantād durbhikṣamādiśet |

vidikṣā hyuditā hyete mlecchapratyantagaṇadhikā ||

nihanet sarvato yātā tasmiṃ sthāne samādiśet |

dhūmravarṇā vivarṇāstu rūkṣavarṇā mahābhayāḥ ||

prabhavaḥ sarvato yātā sarvaprāṇiṣu ādiśet |

divā sarvato nityaṃ madhyāhne yadi dṛśyate yadā ||

mahad duḥkhaṃ mahotpātaṃ nṛpatīnāṃ tadā viśet |

yatra tiryaggatā rekhā yatra sthite samoditā ||

tatrasthā nṛpatiṃ hanti yasmiṃ deśe samāgatā |

divā vidikṣu nirdiṣṭā mahāvyādhisamāgamam ||

taskaropadravāṃ mṛtyuṃ tasmiṃ sthāne samādiśet |

nīlavarṇaṃ yadākāśe divā paśyeta ketavam ||

vividhāyāsaduḥkhaistu vividhopadravabhūmipā |

samantāt kathitā hyete mahāduḥkhabhayānakāḥ ||

yātiraudrā vidāhyuktā rātrau kecit śubhodayā |

raktavarṇaṃ yadā paśyet ketuścandrasamāśritam ||

rudhirāktāṃ mahīṃ kṣipraṃ śastrasampātitaṃ tadā |

pṛthivyāṃ kṣipramasṛkra + + rātryavasundharām ||

bahusattvopaghātāya bahuduḥkhanirāśrayam |

jāyante janapadāstatra yasmiṃ sthāne samādiśet ||

pītā ca pītanirbhāsā dṛśyate vyomni mūrtinā |

haridrākārasaṅkāśā haritālasamaprabhā ||

hemavarṇā yadākāśe ketavo udayanti vai |

tatra vidyānmahad duḥkhaṃ sarvasattveṣu lakṣaṇam ||

mahāmārigatādhyakṣo janāsveva nibodhitā |

dvādaśābdaṃ tathā hanti anāvṛṣṭyopadravādiṣu ||

atikṛṣṇā raudramityāhuratidhūmrāstu varjitā |

atasīpuṣpasaṅkāśā pāvakocchiṣṭavarjitā ||

mahāmeghasamākārā nīlakajjalavarṇitā |

varāhākāra tathā kecit parapuṣṭasamaprabhā ||

dṛśyante gaganā ghorā tasmād deśādapakramet |

mahākrūrā tathā raudrā dṛśyante krūrakarmiṇaḥ ||

mahāduḥkhaṃ mahāghoraṃ māryopasṛṣṭireva vā |

mahādurbhikṣamityāhustasmiṃ deśe bhayānakam ||

oḍrapuṣpasamākāraṃ raktabhāskaravidviṣam |

asṛgvarṇaṃ yadā paśyeduditaṃ ketunabhastalam ||

sarvatra vyādhitadvegaṃ bahusattvoparodhinam |

nṛpatīnāṃ tadā mṛtyustatkṣaṇādevamādiśet ||

akasmāt paśyate yo hi naro vā yadi vā striyaḥ |

tasya mṛtyu samādiṣṭaṃ saptāhābhyantareṇa tu ||

dvirātraistribhirvāpi divasaiḥ śastribhirhanyate |

tadā divā vā yadi vā paśyedakasmānniśireva vā ||

tasya mṛtyu samādiṣṭā tatkṣaṇādeva bhūtale |

viṣeṇa hanyate jantuḥ śastribhirvā na saṃśayaḥ ||

śuklā snigdhavarṇāśca niśireva sukhodayā |

anyathā darśanaṃ neṣṭaṃ vividhākārarūpiṇām ||

svakāyaparakāye vā yadi ketusamāśritā |

rātrau cāpi divā cāpi sadyaḥ prāṇaharāḥ smṛtā ||

śuklavarṇāṃ yadā paśye śaśigokṣīrasamaprabhām |

himakundasamākārāṃ nānāratnasamaprabhām ||

tasya rājyaṃ samākhyātaṃ siddhirvā mantrajāpine |

ete ketavo iṣṭā śarīre mandire'pi vā ||

svasainyaparasainye vā yatrasthaṃ tatra phalapradam |

tamāhuḥ kīrtitāṃ śreṣṭhāṃ nānācitrasamaprabhām ||

dṛśyante sarvato martyaiḥ bahvānarthāvahāḥ smṛtāḥ |

sarvataḥ kathitā martyairvigrahe mandire'pi vā ||

ketavaḥ siddhakāyānāṃ sarveṣṭāḥ saphalāḥ smṛtāḥ |

anyathā kutsitāḥ sarve bahuduḥkhabhayapradāḥ ||

sarve vai kathitā hyete ketavo grahacihnitāḥ |

pūrvavat kathitaṃ sarvaṃ tithinakṣatrarāśijāḥ |

vividhairvārayogaistu grahaiścāpi maharddhikāḥ |

pūrvavat sarvamityeṣāṃ kathitāḥ sarvataḥ loke ||

tadā sarve te saṃjñino keciccārusamaprabhā |

citrā kvacittataḥ śubhraḥ snigdho varṇataḥ śubhaḥ ||

sunetro netranāmaḥ śuśikundasamaprabhaḥ |

subhrū sunayanaścaiva rugmavarṇaḥ sahemajaḥ ||

sarve sitā vicitrāśca nānānāmasamoditāḥ |

ṣaḍvarṇānāmapi teṣāṃ ketūnāṃ nibodhitā ||

nānāvarṇarūpāṇāṃ tatsaṃjñāśca prayojayet |

nānāvikṛtino ye'pi ghorāḥ sudāruṇāḥ ||

ye mayā kathitā pūrvaṃ tatsaṃjñāśca sarvataḥ |

evamādyādhikā proktā ketavo bahurūpiṇaḥ ||

mānuṣāṇāṃ tadā cakre śubhāśubhaphalodayāḥ |

vigrahā grahamukhyānāṃ dṛśyate ca samantataḥ ||

devāsure ca yuddhe vai darśayanti tadātmanām |

mahāprabhāvā maheśākhyā divyā divyayonayaḥ |

sitāḥ śubhodayāḥ sarve devaparṣatsamāśritāḥ |

vikṛtāvikṛtarūpāstu kutsitā vikṛtavarṇinaḥ ||

sarve vai asurapakṣe tu krūrakarmāntacāriṇā |

yadā devāsure yuddhe vartamāne mahadbhaye ||

asurāḥ parājitā devaiḥ ketavaḥ sūcayanti te |

darśane bhū(ta)le martyaṃ pradadyuḥ sarvato nabhaḥ ||

sitāḥ śubhaphalā nityamiṣṭāścaiva surapriyā |

darśayanti tadātmānaṃ devapakṣasamāśritāḥ ||

martyānāṃ tadā kṣipraṃ subhikṣamārogyavinirdiśet |

asurairnirjitā devā yadā kāle bhavanti vai ||

tadā vikṛvarṇāstu krūrakarmaniyojitā |

asurāṇāṃ tadā pakṣe ketava udayanti vai ||

tadā sarvataḥ krūrā vātā vāyanti jantunām |

mahāvṛṣṭimanāvṛṣṭināgāścaiva krūriṇaḥ ||

mumoca viṣajāṃ toyaṃ bahuvyādhisamākulam |

mānuṣāṇāṃ tadā cakre viṣavisphoṭamūrcchanam ||

vividhā rākṣasā caiva daityayakṣasamāśritā |

kurvanti mānuṣāṃ hiṃsāmatidāruṇavighnakām ||

prāṇoparodhinaṃ duḥkhaṃ kurvantīha mahītale |

aśmavṛṣṭiṃ tadākāśe prapated bhūtale tadā ||

mahāvātāḥ pravāyanti tasmiṃ kāle tu bhīṣaṇāḥ |

pracaṇḍā vāyavo vānti bahusattvāpakāriṇaḥ ||

nānātiryagatā prāṇā sasyanāśaṃ pracakrire |

bahubhūtagaṇāḥ krūrā kurvantīha ca bhūtale ||

mānuṣāṇāṃ tadā vighnaṃ cakrire prāṇoparodhinām |

evaṃprakārā hyanekāśca bahuvighnasamāśrayā ||

nānātiryaggatāścaiva caṇḍāḥ śvāpadamauragāḥ |

vividhā nāgayonisthā sattvānāmapakārakā ||

prāṇoparodhinaṃ kurvanti vividhā mlecchataskarā |

kapilā bhāsato varṇā vātā krūrāśca agnijāḥ ||

vāyanti vividhā loke yadā devaparājayet |

adharmiṣṭhā tadā martyā jāmbūdvīpagatā sadā ||

tadā te devapakṣāstu hīyante daityayonibhiḥ |

yadā dharmavataḥ sattvā bhūtale'smiṃ samāgatā ||

buddhadharmaratāḥ śreṣṭhā saṅghe caiva sadā varā |

mātṛpitṛbhaktāśca satyasattvā jape ratā ||

tadā te sarvato devā nirjije daityayonijam |

tadā sasyaphalasampannā bahupūrṇā vasundharā ||

dīrghakālāyuṣo martyā bahusaṅkhyaparāyaṇā |

dhārmikā nṛpatayaḥ sarve sukhadāḥ saukhyaparāyaṇāḥ ||

tadā tāsu sukhā daityā hlādino vyādhināśakāḥ |

bhaveyuḥ sarve te loke sukhakāraṇaśītalāḥ ||

nātiśītā na coṣṇā vai ṛtavaḥ sukhadā sadā |

nānāpakṣigaṇāścaiva kūjayenmadhuraṃ sadā ||

bahupuṣpaphalāḍhyā tu taravaḥ sarvato śubhā |

sarve vyādhivinirmuktā jantavo bhūnivāsinaḥ ||

na codvegaṃ tadā cakre nṛpatirdhārmiko bhavet|

bahudhānyasukhāścaiva nānāratnatha mandiram ||

paśyate sarvayonyāṃstu jambūdvīpagatā narāḥ |

phalāḍhyā taravo nityaṃ bahukṣīrāśca dhenavaḥ ||

dharmāyatanaśatrāśca kūpavākya samantataḥ |

kurvante ca janāḥ sarve jambūdvīpagatā narāḥ ||

bahudhā bahuvidhāścaiva prāṇidharmarataḥ sthitāḥ |

samantāt sarvato teṣāṃ yasya pūrṇā vasundharā ||

viparītā tadanyathā teṣāṃ bhraṣṭamaryādaceṣṭitām |

karme yugādhame kāle anyathā phalamādiśet ||

niḥphalaṃ saphalaṃ caiva + + + + + + + + + + |

vikṛtaṃ hetujaṃ karma aśubhā caiva kāmayet || iti |

bodhisattvapiṭakāvatasaṃkānmahāyānavaipulyasūtrād

āryamañjuśriyamūlakalpāccaturtho nimittajñānamahotpādapaṭalaparivartaḥ

parisamāpta iti ||

