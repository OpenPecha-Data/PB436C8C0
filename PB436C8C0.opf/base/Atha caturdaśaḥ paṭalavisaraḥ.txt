atha caturdaśaḥ paṭalavisaraḥ |

atha khalu bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate
sma | asti mañjuśrīḥ ! tvadīyavidyārahasyasādhanopayikasarvamantrāṇāṃ samanujñaḥ
tathāgatadharmakośavisṛtadharmameghānupraviṣṭagaganasvabhāvasarvamantrāṇāṃ laukikalokottarāṇāṃ
prabhuḥ jyeṣṭhatamaḥ, yathā kumāraḥ sarvasattvānām | tathāgato atra ākhyāyate jyeṣṭhatamaḥ
śreṣṭho devamanuṣyāṇāṃ puruṣaṛṣabhaḥ buddho bhagavāṃ | evaṃ hi kumāra ! sarvamantrāṇāmayaṃ
vidyārājā agramākhyāyate śreṣṭhatamaḥ pūrvanirdiṣṭaṃ tathāgataiḥ anabhilāpyairgaṅgānadīsikatapuṇyairbuddhiarbhagavadbhiḥ
ratnaketostathāgatasya paramahṛdayaṃ paramaguhyaṃ
sarvamaṅgalasammatasarvabuddhasaṃstutapraśastaṃ sarvabuddhasattvasamāśvāsakaṃ sarvapāpapraṇāśakaṃ
sarvakāmadaṃ sarvāśāparipūrakam | katamaṃ ca tat ||

atrāntare bhagavataḥ śākyamuneḥ ūrṇākośāt sarvabuddhasañcodanī nāma raśmiḥ niścarati sma | yeyaṃ
daśadikṣūrdhvamadhaḥ sarvāvantaṃ buddhakṣetrāṇyavabhāsya sarvasattvāṃ manāṃsi cāhlādya
upari bhagavataḥ śākyamuniḥ uṣṇīṣā antardhīyate sma ||

uṣṇīṣācca bhagavataḥ samantajvālārcitamūrtiḥ anavalokanīyo sarvasattvaiḥ durdharṣaḥ mahāprabhāvasamudgataḥ
prabhāmaṇḍalālaṅkṛtadehaḥ vividhākārarūpī mahācakravartirūpī vidyārājā ekākṣaro
nāma niścarati sma | niścarittvā sarvaṃ gaganatalamavabhāsya sarvavidyārājaparivṛtaḥ
anekavidyākoṭīnayutaśatasahasrapuraskṛtaḥ pūjyamāno sarvalokottaraiḥ vidyācakravarttirājānaiḥ
abhiṣṭūyamāno sarvamantraiḥ prabhāvyamāno sarvabuddhabodhisattvaiḥ daśabhūmipratilabdhaiḥ
mahātmabhiḥ sarvagaganatalamāpūrya divyaratnopaśobhitamahāmaṇiratnālaṅkṛtadehaḥ cārurūpī
prabhāsvarataraḥ vividharūpanirmāṇakoṭīnayutaśatasahasramutsṛjamānaḥ ekākṣaraṃ śabdamudīrayamānaḥ
mahāraśmijālaṃ pramuñcamānaḥ antarikṣe sthito'bhūt bhagavataḥ śākyamunirupariṣṭāt
sammukhamavalokayamānaḥ sarvāvantaṃ śuddhāvāsabhavanaṃ mahāparṣanmaṇḍalañcāvabhāsyamānaḥ
||

atha bhagavān śākyamuniḥ ekākṣaraṃ vidyācakravarttinaṃ sarvatathāgatahṛdayaṃ ratnaketurnāma
tathāgatasya paramahṛdayaparamaguhyatamaṃ sarvatathāgatairbhagavataḥ ratnaketoḥ sanniviṣṭaṃ
sālendrarāja amitābha duḥprasaha sunetra suketu puṣpendra supināntalokamuniḥ kanakādyaistathāgatairbhāṣitaṃ
cānubhyamoditaṃ ca sarvaiścātītaiḥ samyak sambuddhaiḥ lapitaṃ cānumanyaṃ
ca | katamaṃ ca tat || tadyathā – bhrūṃ|

eṣa sa mañjuśrīḥ paramahṛdayaḥ sarvatathāgatānāṃ asarvaguṇāṃ vidyācakravartinaḥ ekākṣaraṃ nāma
mahāpavitram | anena sādhyamānaḥ sarvamantrā siddhyante | tvadīyaṃ ye kumārakalparājavare
sarvamantrānukūlaṃ paramarahasya agraḥ samanujñaḥ sarvakarmāvaraṇaviśodhakaḥ avaśyaṃ tāvat
sādha + + + + + + + + + + + + + karmāṇi sarvamantreṣu asmiṃ kumāra ! tvadīyakalparāje
sarvalaukikalokottarāṇi ca mantratantrāṇi sādhayitavyāni ||

anena kṛtarakṣaḥ, adhṛṣyo bhavati sarvabhūtānāmiti | sarvavighnaiśca laukikalokottarairnābhibhūyata
iti ||

samantaratnabhāpite ca bhagavatā śākyamuninā sarvo'pi trisāhasramahāsāhasro lokadhātuḥ ṣaḍvikāraṃ
prakampitā abhūvaṃ | sarvāṇi ca buddhakṣetrāṇi avabhāsitāni sarvaśca buddhā sannipatitā
bhaveyuḥ ||

tasmiṃ parṣanmaṇḍale śuddhāvāsabhavanopaniṣaṇṇa sarve ca bodhisattvā daśabhūmipratilabdhā avaivartikā
hyanuttarāyāṃ samyak sambodhau sarvaśrāvakapratyekabuddhāśca sarvasattvā maharddhikā
vidyārājaraśmisañcoditā āgaccheyurvaśībhūtāḥ | anye ca sattvā vahavaḥ anantāparyantalokadhātuvyavasthitā
narakatiryakapretaduḥkhagatisanniśritāḥ tena mahatā raśmyavabhāsena spṛṣṭā
avabhāsitā duḥkhapratiprabuddhavedanāsannasthaḥ sukhahlāditamanasaḥ niyataṃ tridhāyānasanniśritā
bhaveyuriti ||

atha bhagavān śākyamuniḥ taṃ mahāparṣanmaṇḍalamalokya mañjuśriyaṃ kumārabhūtamāmantrayate sma
||

śṛṇu mañjuśrīḥ ! imaṃ vidyārājaṃ maharddhikamekavīraṃ sarvakarmikaṃ sarvavidyārājacakravarttinaṃ
sarvasattvānāmāśāpāripūrakaṃ sarvakalpavistare tvadīyamantratantrakalpavistarasamanupraviṣṭaṃ
sarvamantrāṇāṃ sādhakaḥ sādhāraṇabhūtaṃ maheśākhya mahotsāhasattvasādhakaviśeṣaprajñopāyakauśalasarvabodhimārgasaṃśodhakanirvāṇapratiṣṭhā-panākramaṇabodhimaṇḍaniṣadanākramaṇakuśalasambhārabhūtaṃ
asyaivaṃ samāsataḥ kalpavistaraṃ paṭavidhānamaṇḍalaṃ saṃsādhanopayikaṃ
pūrvamantracaryānucaritaṃ yatra pratiṣṭhitāḥ sattvāḥ sādhayiṣyanti mahācakravartinaṃ
vidyārājaṃ mahadbhūtaṃ sarvamantrāṇāṃ parameśvaraṃ prabhaṅkaraṃ sarvāśāpāripūrakaṃ vināyakaṃ
sarvajagaddhitaṃ buddhamiva sākṣāt pratyupasthitaṃ svayambhuvaṃ uttamottiṣṭhamadhyamakanyasasarvakarmikam
|

kṣemaṅgamaṃ śivaṃ śāntaṃ sarvapāpapranāśanam |

devānāmapi taṃ devaṃ munīnāṃ munipuṅgavam ||

buddhamādityataṃ baddhaṃ viśuddhaṃ lokaviśrutam |

sarvakarmasvabhāvajñaṃ bhūtakoṭiranāvilam ||

vakṣye kalpavaraṃ tasya śṛṇudhvaṃ bhūtikāṃkṣiṇām |

ādau tāvat paṭo divye vikeśe śleṣavarjite ||

nave śukle viśeṣeṇa sadaśe caivamālikhet |

dvihastamātrapramāṇena hastamātraṃ ca tiryak ||

tathāvidhe śubhe caiva nirmale cārudarśane |

site daumye tathā śukle suvrate picivarjite ||

śaṅkārāpakare śuklaṃ paṭe caiva dukūlake |

ātasye vālkalai caiva śuddhe tantuvivarjite ||

krimānilaasambhūte jantūnāṃ cānupāpane |

akauśeye tathā cānye yatkiñcit sādhuvarṇite ||

tādṛśe ca paṭe śreṣṭhe kuryādālekhyamālayam |

śāstubimbamālikhya prabhāmaṇḍalamālinam ||

hemavarṇaṃ tadālikhya jvālāmālinaṃ vidum |

ekākinaṃ guhyalīnaṃ parvatasthaṃ mahāyasam ||

ratnamālāvanaddhaṃ vai kuryātpaṭṭavitānakam |

upariṣṭādubhau devau dhāryamāṇau nu mālikhet ||

parvatasyopariṣṭā vai kuryād ratnamālakām |

samantataśca vitānasya muktāhārārddhabhūṣitam ||

upariṣṭācchailarājasya sarvamālikhya yatnataḥ |

adhaścaiva tathā śaile mahodadhisamaplutam ||

paṭānte caiva puṣpāṇi samantāccaivamālikhet |

nāgakesarapunnāgavakulaṃ caiva yūthikām ||

mālatīkusumaṃ caiva priyaṅgukurabakaṃ sadā |

indīvaraṃ ca saugandhī puṇḍarīkamataḥparam ||

vividhāni puṣpajātīni tathānyāṃ gandhamāśritām |

eteṣāmeva puṣpāṇi + + + + + + + + + + ||

+ + caiva pūjārthaṃ dadyuḥ śāsturmanoramam |

pūrvanirdiṣṭavidhinā paṭe jyeṣṭhe tathā paṭe ||

sūtraṃ tantuvāyaṃ ca tathā citrakaraṃ matam |

prātihārakapakṣe ca ālikhecchuddhatame'hani ||

tathāpravṛtte ca kāle ca jāpe caiva vidhīyate |

sarvaṃ sarvamevāsya pūrvamuktaṃ samācaret ||

raṅgojjvalaṃ vicitrāḍhyaṃ śāstuviśva samālikhet |

anekākārasampannaṃ karṇikārasamaprabham ||

campakābhāsamābhāsaṃ ālikheddhemavarṇitam |

ebhirākārasampannaṃ muniṃmālikhya ratnajam ||

ratnaketuṃ mahābhāgaṃ śreṣṭhaṃ vai munipuṅgavam |

sarvadharmavaśiprāptaṃ buddharatnaṃ tamālikhet ||

ratnaparvatamāsīnaṃ guhāratnopaśobhitam |

paryaṅkopariviṣṭaṃ tu dattadharmānudeśanam ||

īṣismitamukhaṃ vīraṃ dhyānālambanacetasaḥ |

guhābahiḥ samālikhya adhaścaiva samantataḥ ||

paṭāntakoṇe sanniviṣṭaṃ sādhakaṃ jānukarpūram |

dhūpavyagrakaraṃ caiva īṣitkāyāvanāmitam ||

uttarāsaṅginaṃ kuryād yathāveṣānuliṅginam |

dakṣiṇe bhagavatasyādhaḥ mahodadhitalādapi ||

ālikhennityayuktātmā mantriṇaṃ śreyasārthinam |

etat paṭavidhānaṃ tu kathitaṃ lokapūjitaiḥ ||

maṇḍalaṃ tasya devasya sāmprataṃ tu pravakṣyate |

yuktamantrastadā mantrī tasmin kāle sumantravit ||

kṛtasevaḥ sadāmantre abhyastā jāpasampade |

abhiṣiktastadā mantre kalpe'smin mañjubhāṇite ||

maṇḍalācārasampanne nityaṃ cābhiṣecite |

abhiṣiktaḥ sarvamantrāṇāṃ maṇḍale'smiṃ viśāradaḥ ||

yuktimantaḥ sadā tantre ātmarakṣe hite mataḥ |

sahāyāṃścaiva rakṣaghnaiḥ suparīkṣya mahādyutiḥ ||

ācāryaḥ susaṃrabdhaḥ ārabdhāvratasevinaḥ |

mahāprajño'tha susnigdhaḥ śrīmān kāruṇikaḥ sadā ||

sahāyānāṃ ca sarveṣāṃ tathā lakṣaṇamādiśet |

ekadvau trayo vāpi tathācāṣṭamathāparām ||

kuryācchiṣyāṃ susampannāṃ prabhūtāṃścāpi varjayet |

pūrvadṛṣṭavidhānaṃ tu maṇḍale'smiṃ sadā caret ||

prathamā ye tu nirdiṣṭā maṇḍalā daśavaloditā |

mañjughoṣasya nānyaṃ tu āligve nānyakarmaṇā ||

pramāṇaṃ tu pravakṣyāmi maṇḍalasya mahādyuteḥ |

caturhastaṃ dvihastaṃ vā tathācāṣṭamataḥparām ||

śucau deśe nadīkūle parvatāgre viśeṣataḥ |

pañcaraṅgikacūrṇena pūrvadṛṣṭena karmaṇā ||

caturaśraṃ caturdvāraṃ catustoraṇabhūpitam |

catuḥkoṇaṃ samaṃ divyaṃ divyācārasamaprabham ||

raṅgojjvalaṃ vicitraṃ ca cāruvarṇaṃ suśobhanam |

sasugandhaṃ sarūpaṃ ca susahāyaḥ samārabhet ||

maunī vratasamācāraḥ aṣṭaṅgopasevinaḥ |

akliṣṭaciatto mātrajñaḥ dhārmiko'tha japī sadā ||

apāpakarmasamārabdhaḥ śāntikapauṣṭika |

madhyasthā te tato viśya ālikhet śāstu varṇibhiḥ ||

prathamaṃ sarvaṃ taṃ lekhyaṃ nānāratnavibhūṣitam |

guhāsīnaṃ mahātejaṃ ratnaketuṃ tathāgatam ||

paryaṅkopaviṣṭaṃ tu dharmacakrānuvartakam |

paṭe yathaiva tat sarvaṃ ālikhecchāstupūjitam ||

tripaṅktibhistathā rekhaiḥ mudraiścāpyalaṅkṛtam |

kuryāt sañchāditāṃ sarvāṃ paṅktiścaiva samantataḥ ||

avyastāṃ samastāṃ ca anākulitatadbhatām |

teṣāṃ tu madhye kurvīta cakravartī mahāprabhum ||

uditādityasaṅkāśaṃ kumārākāramarciṣam |

ālikhed yatnamāsthāya mahācakrānuvartinam ||

mahārājasamākāraṃ mukuṭālaṅkārabhūṣitam |

kirīṭinaṃ mahāsattvaṃ sarvālaṅkārabhūṣitam ||

cārupaṭṭārddhasaṃvītaṃ citrapaṭṭanivāsinam |

sragmiṇaṃ saumyavarṇābhaṃ mālyāmbaravibhūṣitam ||

jighranto dakṣiṇenaiva kareṇa vakulamālakam |

īṣismitamukhaṃ devaṃ mahāvīryaṃ prabhaviṣṇuvam ||

surūpaṃ cārurūpaṃ vai bālavṛddhavivarjitam |

vāmahastasadācakraṃ dīptamālina parāmṛṣyantam ||

tadālekhyaṃ arddhaparyaṅka suniviṣṭamarddhena bhujasaṃniśritam |

ālikhed divyavarṇābhaṃ surūpaṃ rūpamāśritam ||

niṣaṇṇaṃ ratnakhaṇḍe'smin sarvatāno mahādyuteḥ |

śreyasaḥ sarvamantrāṇāṃ pravṛtto varadaḥ sadā ||

jvalantaṃ vahnirākāraṃ + + + maṇḍalaśobhinam |

samantajvālāmālopajya jvalate vāyumīritaḥ ||

evaṃ mantraprayogaistu jvālyante mānuṣaṃ bhuvi |

tathāvidhaṃ mahāvīryaṃ sarvamantraprasādhakam ||

paśyed yo hi sa dharmātmā mucyate sarvakilviṣāt |

pañcānantaryakārīpi duḥśīlo mandamedhasaḥ |

sarvapāpapraśāntā vai mucyate darśanād vibhoḥ |

maṇḍalaṃ dṛṣṭamātraṃ tu devadevasya cakriṇe ||

tatkṣaṇā mucyate pāpā ye'nye parikīrtitāḥ |

tataḥ pūrvadvāraṃ saṃśodhya mantreṇaiva samaṃ vibhoḥ ||

parikṣiptaṃ toraṇaiḥ sarvaṃ kadalyābhiścopaśobhitam |

parisphuṭaṃ maṇḍalaṃ kṛtvā aśeṣaṃ cārurūpiṇam ||

baliṃ dhūpaṃ pradīpaṃ ca gandhamālyaṃ sadāśubham |

pūrveṇaiva vidhānena kuryāt sarvamādarāt ||

madhyasthaṃ pūrṇakumbhaṃ tu cakriṇasyāgrato nyaset |

tatkumbhaṃ vijayetvākhyā mantrajñastaṃ na cālayet ||

tathāgnikuṇḍaṃ pūrvaṃ tu vidhidṛṣṭena karmaṇā |

homakarmasamārambho vibhumantreṇa nānya vai ||

homaṃ cāṣṭasahasraṃ tu khadirendhanavahninā |

pālāśaṃ cāpi śrīkaṇṭhaṃ bilvodumvaracākṣakam ||

apāmārgaṃ tathā juhuyāt sarvakarmeṣu yatnataḥ |

tilaṃ vā ājyasaṃpṛktaṃ dagdhagandhasamaplutam ||

juhuyāt sarvakarmeṣu sahasraṃ sāṣṭakaṃ sadā |

trisandhyaṃ pūrvanirdiṣṭaṃ snānaṃ celāvadhāraṇam ||

triśūlaṃ śubhanakṣatraṃ kathitaṃ ca manīṣibhiḥ |

pūrvanirdiṣṭakarmāṇi jāpaṃ homaṃ tathāparam ||

kuryānmantrayuktena cakravartikulena vā |

ekākṣareṇeva sarvāṇi kuryāt sarvakarmasu ||

mahāprabhāvārthayukto'sau ekavīra sadāparam |

ācaret sarvamantrāṇāṃ kalpaṃ teṣu sadā japī ||

siddhyante sarvakalpāni laukikā lokasammatā |

lokottarāśca mahāvīryā vidyārājāśca mahātapāḥ ||

siddhyante sarvamantrā vai asmin kalpe tu tānyataḥ |

munibhiḥ kathitaṃ ye vai mantraṃ tathā daśabalātmajaiḥ ||

śakrādyairlokapālaistu viṣṇurīśānabrahmaṇaiḥ |

candrasūryaistathānyairvā yakṣendrairākṣasaistathā ||

mahoragaiḥ kinnaraiścāpi tathā ṛṣivarairbhuvi |

garuḍairmātarairlokaiḥ tathānyaiḥ sattvasaṃjñibhiḥ ||

bhāṣitā ye tu mantrā vai siddhiṃ gacchanti te iha |

ākṛṣṭāḥ sarvamantrāṇāṃ praṇetā sarvakarmaṇām ||

vaśitā sarvamantrāṇāṃ praṇetā sarvakarmaṇām |

vaśitā sarvabhūtānāṃ tantramantrasavistarām ||

eṣa ekākṣaro mantraḥ karoti sarvamantriṇām |

saphalaṃ japtamātrastu ākṛṣṭā sarvadevatām ||

vaśitā sarvakalpānāṃścamī ekākṣaro mahām |

karoti vividhākārāṃ vicitrāṃ sādhuvarṇitām ||

laukikāṃ lokamantrā tu sādhayetsamyak prayojitaḥ |

parisphuṭaṃ tu paṭaṃ kṛtvā aśeṣaṃ cārudarśanam ||

śucau deśe nadīkūle parvatāgre ca taṃ nyaset |

pūrvakarmaprayogeṇa kuryāt paścānmukhaṃ sadā ||

sādhakaḥ prāṅmukho bhūtvā vidhidṛṣṭena karmaṇā |

darbhaviṇḍopaviṣṭastu kuryājjapamanākulam ||

noccaśabdo na mṛduḥ nāpi cittaparasya tu |

dūṣayaṃ sarvabhūtānāṃ kṣiprasiddhirbhavediha ||

maitracittaḥ sadā loke duḥkhitāṃ kṛpaṇāṃ sadā |

anāthāṃ dīnamanasāṃ vyasanārttāṃ sudurbalām ||

patitāṃ saṃsāraghore'smiṃ kṛpāviṣṭo'tha siddhyati |

paṭasyāgrata yatnena mahāpūjāṃ nyaset sadā ||

mānasī mānuṣīṃścāpi divyāṃ hṛdayamudbhavām |

cintayet kuryādvāpi jinendraviśvapaṭasya tu ||

tatraivāgnikuṇḍaṃ kuryā tattvavidhānataḥ |

susamṛddhaṃ sādhako hyagni juhuyāttatra māhutiḥ ||

śvetacandanakarpūraṃ kuṅkumaṃ miśrapūjitaḥ |

śatāṣṭaṃ āhutiṃ juhvaṃ ṣaḍbhau dīptitumantravitu ||

khadire plakṣyanyagrodhe pālāśe cāpi nityataḥ |

eṣā samudbhave kāṣṭhe jvālayed vahnimūrjitaḥ ||

eṣāmabhāve kāṣṭhānāmanyaṃ kāṣṭhaṃ samāharet |

picumardaṃ kadvamamlaṃ ca tathaiva madanodbhavam ||

sarvakaṇṭakinaḥ varjyāḥ pāpakarmeṣu kīrttitāḥ |

ekākṣareṇaiva mantreṇa kuryācchāntikapauṣṭikam ||

āśu siddhirbhavet tasya pāpaṃ karma samācaret |

sarvamantradharā hyatra sakarmā kalpavistarā ||

prayoktavyā nirvikalpena siddhiṃ gacchanti te sadā |

ākṛṣyante tadā mantrā varadā caiva bhavanti ha ||

palāśodumbarasamidhānāṃ plakṣanyagrodha eva vā |

ghṛtāktānāṃ dadhnasaṃyuktāṃ madhvopetāṃ samāhitām ||

juhuyāt sarvato mantrī rājyakāmo mahītale |

devīṃ rājyamākāṃkṣaṃ juhuyāt kuṅkumacandanam ||

vidyādharāṇāṃ devānāṃ adhipatyamakāṃkṣayam |

juhuyāt padmalakṣāṇi ṣaṭtriṃśat sakesarām ||

homānte vai tatra kurvīta arghyaṃ śāstunivedanam |

samantā jvalate tatra paṭaśreṣṭho jināṅkitaḥ ||

taṃ ca spṛṣṭamātraṃ tu utpated brahmamālayam |

akaniṣṭhā yāvadevāstu yāvāccāpātālasañcayam ||

atrāntare sarvasiddhānāṃ rājāsau bhavate sadā |

vidrāpayati bhūtāni mahāvīryo dṛḍhavrataḥ ||

kramaḥ vidyādharāṇāṃ sadā rājā bhavitā karmasādhane |

punaśca kalpamātraṃ tu sa jīved dīrghamadhvanam ||

cyutastasmiṃ mahākāle niyato bodhiparāyaṇaḥ |

aparaṃ karmanityeṣa kathitaṃ saṃkṣepavistaram ||

śvetapadmāṃ samāhṛtya śvetacandanasaṃyutām |

juhuyācchatalakṣāṇi ratnaketuṃ sa paśyati ||

dṛṣṭvā taṃ jinaṃ śreṣṭhaṃ pañcābhijño bhavet tadā |

mahākalpaṃ ciraṃ jīved buddhasyānucaro bhavet ||

paśyate ca tadā buddhāṃ anantāṃ diśi saṃsthitām |

teṣāṃ pūjayennityaṃ tayaireva ca saṃvaset ||

ratnāvatī nāma dhātvaika yatrāsau bhagavāṃ vaset |

muniḥ śreṣṭho varaḥ agro ratnaketustathāgataḥ ||

tatrāsau vasate nityaṃ mantrapūto na saṃśayaḥ |

aparaṃ karmamiṣṭaṃ ca kathitaṃ hyagrapudgalaiḥ ||

nāgakesarakarpūraṃ candanaṃ kuṅkumaṃ samam |

ekīkṛtya tadā mantrī juhuyāllakṣāṣṭasaptati ||

homāvasāne tadā deva āyātīha sacakriṇaḥ |

tuṣṭo varado nityaṃ mūrdhni spṛśati sādhakam ||

spṛṣṭamātrastadā mantrī saptabhūmyādhipo bhavet |

jinānāmaurasaḥ putro bodhisattvaḥ sa ucyate ||

niyataṃ bodhiniṣṭastu vyākṛto'sau bhaviṣyati |

tataḥ prabhṛti yatkiñcid jñānaṃ jñeyaṃ jinātmajam ||

jānāmi sarvamantrāṇāṃ gatimāhātmamūrjitam |

pañcābhijño bhavet tasmin dṛṣṭamātreṇa mantrarāṭ ||

karoti vividhākārāmātmabhāvaṃ sadā yadā |

sarvākāravaropetāṃ pūjākarmi sadā rataḥ ||

bhavate tatkṣaṇādeva udyukto bodhikarmaṇi |

kṣaṇamātre tadā lokāṃ buddhakṣelāṃ sa gacchati ||

lokadhātusahasrāṇi aṇḍā hiṇḍanti sarvataḥ |

buddhānāṃ bodhisattvānāṃ paśyante caritāṃ tadā ||

dharmaṃ śṛṇoti tatteṣāṃ pūjāṃ karme samudyataḥ |

aparaṃ karmamastīha cakravartijinodbhave ||

pradīpalakṣaṇaṃ dadyācchucivartirghṛtaḥ same |

sauvarṇe bhājane raupye tāmre mṛttikame'pi vā ||

te tu prajvalite dīpe puruṣairlakṣapramāṇibhiḥ |

gaṇamātrasaṃnyaste śatasāhasranāvikaiḥ ||

strīvarjaiḥ puruṣaiścāpi pradīpahastaiḥ samantataḥ |

paṭaṃ śāstu vimvākhye dadyāt pūjā ca karmaṇi ||

samaṃ sarvapravṛttāstu mantre kaikasamantrite |

dadyācchāstuno mantraistatkṣaṇāt siddhimādiśet ||

samantād garjitanirghoṣaṃ dundubhīnāṃ ca niḥsvanam |

devasaṅghā hyanekā vai sādhukāraṃ pramuñcayet ||

buddhā bodhisattvāśca gaganasthaṃ tasthure tadā |

sādhu sādhu tvayā prājña ! sukṛtaṃ karma kāritam ||

na paśyasi punarduḥkhaṃ saṃsārārṇavasaṃplutam |

kṣeme śive ca nirvāṇe abhaye buddhatvamāśritaḥ ||

mārge śubhe ca vimale aṣṭāṅge sādhuceṣṭite |

prapannastvaṃ mantrarūpeṇam cakrimekākṣarākṣite ||

aparaṃ karmamevāsti uttamāṃ gatiniśritaḥ |

mahāprabhāvārthavijñātaṃ sarvabuddhaiḥ samprakāśitam ||

gṛhya nimbamayaṃ kāṣṭhaṃ kuryād vajraṃ triśūcikam |

ubhayāgraṃ madhyapārśvaṃ tu kuryāt kuliśasambhavam ||

mantrapūtaṃ tataḥ kṛtvā paṭasyāgrataḥ kanyase |

parāmṛśya tato mantrī japenmantrāṃ samāhitaḥ ||

lakṣaṣoḍaśakāṣṭhaṃ ca samāpte siddhiriṣyate |

ekajvālī tato vajraḥ samantāt prajvalate hi saḥ ||

ujjahāra tato'cintyamūrdhvasaṃkramate hi saḥ |

brahmalokaṃ tato yāti anyāṃ vā devasammitim ||

ākāśena tato gacche sarvasiddheṣu agraṇīḥ |

kurute ādhipatyaṃ vai siddhavidyādharādiṣu ||

cakravarttistato rājā bhavate devasannidhau |

karoti vividhākāraṃ ātmabhāvaviceṣṭitam ||

daśa cāntarakalpāni ciraṃ tiṣṭhanna cālayet |

saukhyabhāgī sadā pūjyaḥ surūpo rūpavāṃ sadā ||

bodhicitto samācāro janmaduḥkhavivarjitaḥ |

bhavate surasiddhastu sarvapāpavivarjitaḥ ||

cyutastasmād bhavenmartyo bahusaukhyaparāyaṇaḥ |

gatiṃ sarvāṃ vicerusthaḥ bhavate bodhiparāyaṇaḥ ||

anantā vividhā karmā bahulokārthapūjitam |

paṭhyante mantrarāje'smiṃ sakalpākalpavistarāt ||

bhaumyādhipatyaṃ śakratvaṃ cakravartitvaṃ ca vā punaḥ |

vidyādharāṇāṃ tathā devāṃ kurute cādhiceṣṭitam ||

anekākārarūpaṃ vā + + + yadihocyate |

sarvasiddhimavāpnoti suprayuktastu mantriṇā ||

rātrau paryaṅkamāruhya + + acintyaṃ japato vratī |

prabhāte siddhimāyāti pañcābhijño bhavejjapī ||

śmaśāne śavamākramya niścalo taṃ japed vratī |

ekākṣaraṃ mahārthaṃ tu prabhāte siddhimiṣyate ||

śmaśānastho yadi yapyeta vidyārājamaharddhikaḥ |

ṣaṇmāsaiḥ siddhimāyāti yatheṣṭaṃ kurute phalam ||

yatra vā tatra vā sthāne japyamāno maharddhikaḥ |

tatrasthaḥ sidhimāyāti suprayuktastu mantribhiḥ ||

sitaṃ chatraṃ tathā khaḍgaṃ maṇipādukakuṇḍalam |

hārakeyūra paṭakaṃ + + + cāṅgulīyakam ||

kaṭisūtraṃ tathā vastraṃ daṇḍakāṣṭhakamaṇḍalum |

yajñopavītamuṣṇīṣaṃ kavacaṃ cāpi carmiṇam ||

ajinaṃ kamalaṃ caiva akṣasūtraṃ ca pāduke |

sarve te bhūṣaṇāśreṣṭhā loke'smiṃ samatāvubhau ||

surairmartyaistathā cānyaiḥ + + + bhūṣaṇāni ha |

sarve siddhimāyānti paṭasyāgrata jāpine ||

sarvadravyaṃ tathā dhātuṃ bhūṣaṇaṃ maṇayo'pi ca |

anekapraharaṇāḥ sarve vinyastā paṭamagrate ||

sakṛjjaptātha saṃśuddhā lakṣamaṣṭau bhimantritā |

jvalate sarvasaṃyuktā uttiṣṭhe spṛśanājjapī ||

sattvaprakṛtayo vāpi vividhākārarūpiṇaḥ |

bhūṣaṇāḥ praharaṇāścāpi mṛnmayā vā svabhāvikā ||

surūpaceṣṭaprakṛtayaḥ nānāpakṣigaṇādapi |

sarvabhūtāstu ye khyātā kṛtrimā vā hyakṛtrimā ||

sattvasaṃjñātha niḥsaṃjñā siddhyante mantrapūjitā |

vividhadravyavinyastā vividhā dhātukāritā ||

+ + + + + + + vāpi gatiyonisupūjitā |

vinyastā paṭamagre'smiṃ pūrvadṛṣṭavidhānataḥ ||

āmṛṣya taṃ japenmantrī ṣaḍ lakṣāṇi ca sapta ca |

japānte jvalite teṣu siddhiṃ prāpnoti puṣkalām ||

spṛṣṭamātreṣu tatteṣāṃ utpatettu caturdiśam |

ciraṃ jīvecciraṃ saukhyaṃ prāpnotīha divaukasām ||

yathā yathā prayujyete vidyārājamaharddhikaḥ |

tathā tathā ca tuṣyeta varado ca bhavet sadā ||

anyakarmapravṛttāstu karmabhiḥ kalpavistaraiḥ |

taireva siddhyante kṣipraṃ vidyārājamaharddhikaḥ ||

śucinā śucicittena śucikarmasadārataḥ |

śucau deśe'tha mantrajñaḥ śucisiddhi samṛcchati ||

tatkarma tatphalaṃ vindyādadhikādadhikaṃ bhavet |

madhye madhyamakarme tu kanyasaṃ tu mataḥ param ||

karmā prabhūtamartha datvā karoti bhūtaceṣṭitam |

asādhitaḥ karmasiddhistu phalaṃ dadyālpamātrakam ||

nityaṃ ca jāpamātreṇa mahābhogo'tha mahābalaḥ |

rājñā priyatvamantritvaṃ karoti japinaḥ sadā ||

pāpaṃ praṇaśyate tasya sakṛjjaptastu mantrarāṭ |

dvijaptaḥ saptajapto vā ātmarakṣā bhavenmahāṃ ||

sahāyānāṃ sarvato rakṣā aṣṭajaptaḥ karoti saḥ |

vastrāṇāmabhimantrīta ubhau mantrī tadā punaḥ ||

mucyate sarvarogāṇāṃ ubhau vastrābhimantritau |

sparśanaṃ teṣu mantreṣu jvaraṃ naśyati dehinām ||

sukhaṃ cābhimantritaḥ akṣṇī vā cāpi yatnataḥ |

kruddhasya naśyate kruddho dṛṣṭamātrastu mantribhiḥ ||

ye ca bhūtagaṇā duṣṭā hiṃsakā pāpakarmiṇaḥ |

mukhaṃ teṣu nirīkṣeta triṃśajjaptena mantrarāṭ ||

hastaṃ cābhimantrīta svakaṃ caiva punaḥ punaḥ |

teṣāṃ prahāramāvarjyāmucyate sarvadehinām ||

bālānāṃ nityakurvīta snapanaṃ pānabhojanam |

ṣaṣṭijaptavare mantre utkṛṣṭe devapūjite ||

tyajante sarvaduṣṭāstu kravyādā mātarā grahāḥ |

mantrabhītāstu naśyante tyajante bāliśān sadā ||

evaṃprakārānyanekāni karmāṃ caiva mahītale |

mānuṣāṇāṃ tathā cakre kṣipraṃ caiva sadā nyaset ||

sarisṛtā ye tu bhūtā vai vividhā sthāvarajaṅgamāḥ |

saviṣā nirviṣāścaiva naśyante mantradīritā ||

ye kecid vividhā duḥkhā yā kācit sattvavedanā |

vinyastā mantrarājena śāntimāśu prayacchati ||

vividhāyāsaduḥkhāni mahāmāryopusargiṇaḥ |

naśyante kṣipramevaṃ tu mantrajaptena ṣaṭchatam ||

kuryāddhomakarmāṇi madhvamadhvājyamiśritam |

nīlotpalaṃ sugandhaṃ vai sahasraṃ cāṣṭa pūjitam ||

śāntiṃ tilena bhūtāni prajagmuḥ svasthatāṃ janaḥ |

evaṃprakārānyanekāni bahukalpasamudbhavām ||

sarvāṃ karoti kṣipraṃ vai suprayuktastu mantribhiḥ |

japamātreṇa kurvīta arīṇāṃ krodhanāśanam ||

anekamantrārthayuktānāṃ kalpānāṃ bahuvistarām |

vidhidṛṣṭā bhavet teṣāṃ teṣu siddhirihocyate ||

avaśyaṃ kṣudrakarmāṇi mantrajapto karoti ha |

sarvānyeva tu japtena kṣipramarthakaraḥ sadā ||

vaśyārthaṃ sarvabhūtānāṃ trisandhyaṃ japamiṣyate |

homakarmaṃ ca kurvīta mālatyāḥ kusumaiḥ sadā ||

śvetacandanakarpūrakuṅkumācca vidhīyate |

varajāpine mantraḥ saphalāṃ kurute sadā ||

manīṣitānsādhayedarthā nityahomena jāpinam |

karpūrādibhi yuktaistu nityahomaṃ prakalpitam ||

sādhayed vividhāṃ karmāṃ yatheṣṭaparikalpitām |

alpādalpataraṃ karma prabhūtā bhūtimudbhavam ||

madhye madhyakarmāṇi sadā siddhirudāhṛtā |

tasmāt sarveṣu karmeṣu kuryāddhomaṃ viśeṣataḥ || iti ||

bodhisattvapiṭakāvataṃsakānmahāyānavaipulyasūtrāt āryamañjuśriyamūlakalpāt caturdaśamaḥ cakravarttipaṭalavidhānamaṇḍalasādhanopayikavisaraḥ
parisamāpta iti ||

