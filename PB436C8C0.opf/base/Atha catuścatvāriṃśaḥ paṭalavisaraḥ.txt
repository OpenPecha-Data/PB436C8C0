atha catuścatvāriṃśaḥ paṭalavisaraḥ |

atha khalu bhagavāṃ śākyamuniḥ punarapi śuddhāvāsabhavanamavalokya sarvatathāgatadharmavarotvacintyaguṇavyūhālaṅkārabhūtakoṭiniṣṭhāsaṅkhyeyajinamudrāmudritaṃ
sarvasattvacihnabhūtaṃ mudrāpaṭalaparamaguhyatamaṃ
sarvalaukikalokottaraśreyasamantratantrakalpavikalpitaṃ sarvasattvaiḥ
paramārthadarśanapathapravṛttibhūtaṃ sarvamantrasarvasaṃjñāsādhāraṇabhūtamihaiva janmani
sarvasattvānāṃ sarvāśāpāripūrakaṃ sarvabuddhabodhisattvānāmārādhanaparasukhahetukabodhisambhāraparipūraṇanimittam
āhvānanavisarjanagandhapuṣpadhūpasarvamālyopahārāvidyāvidyā-

veśanadarśanasarvakāryārthasādhanasarvadevanāgayakṣagandharvāsuragaruḍakinnara-mahoragayakṣarākṣasapiśācakūṣmāṇḍaraudrasaumyabhāvadamakādhyakṣabhūtādhi-patisarvakāryasandarśanajvalanākāśagamanāntarddhānavaśīkaraṇabodhisambhāranimittāścaryādbhutaṃ
sarvamantratantrārtthānunītaṃ
sarvavidyārājanamaskṛtaṃ sarvavidyāsādhakaṃ sarvabuddhamātrāmantritaṃ yathepsitārtthasattvamanorathāparipūrakaṃ
sarvāsāṃ sarvamantrāṇāṃ dṛṣṭadhārmikahetuniṣpādakaṃ saṃkṣepato
yathā yathā yujyate, yathā yathā sādhyate tathā tathā sādhayate | eṣā mañjuśrīḥ ! paramārtthapaṭalasarvabuddhānāṃ
paramārtthaguhyatamaṃ bhāṣiṣye | pūrvaṃ bhāṣitavāṃ sarvabuddhaiḥ bhāṣiṣyante'nāgatā
buddhā bhagavantaḥ | etarhyahaṃ bhāṣiṣye, tacchrūyatāṃ mahāsattva ! bhāṣiṣye
| tacchrūyatāṃ mahāsattva ! bhāṣiṣye | sādhu ca suṣṭhu ca manasi kuru mañjurava ! manojñapratibhānavāṃ
vakṣye'haṃ vakṣye'hamiti ||

śākyasiṃha naraśreṣṭho sambuddho ṛṣisattamaḥ |

sattvamartthamabhijñāya paramārtthārtthadarśanam ||

guhyamātrārtthamudrā vai bhāṣase munipuṅgava ! |

śuddhāvāsapure ramye śuddhasattvasamāśrite ||

samāparṣadvare śreṣṭhe vītarāgālaye tadā |

bhāṣite kalparāje tu mañjubhāgītatattvite ||

buddhaputraistadāmātyaiḥ paramārtthavidairvidaiḥ |

śākyasiṃhastadā āha śṛṇudhvaṃ parṣat kathe ||

buddhaputrastathā jyeṣṭha mahāyānāgradharmiṇaḥ |

nāmnā samantabhadro vai ityuvāca girāṃ varām ||

bālarūpī mahārūpī kumārastvaṃ varṇyase jinaiḥ |

śākyasya kulajo dakṣaḥ śrīmāṃ buddho nirīkṣyate ||

tvaṃ hi viśvamahāprājño lokānugrahakāmyayā |

tvadīyaṃ kalpavisaraṃ mudrāmudritaṃ tvidam ||

adhyeṣaya mahāvīraṃ ! buddhaputra ! maharddhika |

sārabhūtaṃ kalpasyāsya maharddhikam ||

evamuktastu vīreṇa buddhaputreṇa dhīmatā |

mañjumāṃ tvarito jāta bālakrīḍābhinirmita ||

praṇamya sugataṃ nāthaṃ jagadekāntacakṣuṣam |

uvāca madhurāṃ vāṇīṃ karuṇārdramreḍitena tu ||

kathayeyu bhagavāṃ buddhaḥ prajñābalatattvavit |

kathaṃ tu sarvamantrā vai siddhyanti japināṃ dhruvam ||

kathaṃ vai hyavikalpena amoghān gacchanti prāṇinām |

siddhyeyuḥ kṣiptajaptābhiḥ sarvārttheṣu na yojitā ||

ā bhavāgrācca saṃsārādā vīcyāntāśca nārakāḥ |

eteṣvāśritā ye ca prāṇinordhatridhātukā ||

āhūyante nigṛhyante āveśyante ca paśyatām |

sarvakarmārtthayukte ca tuṣṭipuṣṭyarthakāraṇaiḥ ||

daśabhūmyāśritā ye ca saugate vartmani sthitā |

bodhisattvā vibuddhāśca pratyekāṃ vā bodhimāśritāḥ ||

vītarāga mahātmana āhūyante supūjitā |

samayairmantribhiryuktā imairmudraiḥ samudritā ||

kathayanti yathābhūtaṃ svatantrā cāpi darśinam |

pūrvavṛttamavṛttaṃ vā vartamāne ca yoginaḥ ||

svargalokakathācintyā paradehāśritāpi vā |

anāgataṃ ca yathātatthyaṃ nidarśanaṃ cāpi varṇitam ||

kathayanti yathānyāyaṃ mantramudrasamīritā |

siddhiṃ cāpi tathā kṣipraṃ dadyānmudraiśca pūjitāḥ ||

mantrijñaiḥ mantribhiryuktaḥ balihomasupūjitāḥ |

kuryāt kṣiprataraṃ siddhiṃ buddhā buddhasutāstathā ||

arhanto'pi mahātmānaḥ khaḍgiṇaḥ siddhidā sadā |

laukikā ye ca mantrā vai tathā lokottarā pare ||

ye ca siddhāstathā yakṣā gandharvā matha kinnarā |

asurā surā sadā sattvā sarvasattvā tridhā sthitā ||

aparyanteṣu dikṣveṣu lokadhātvantareṣu ca |

gatipañcasu ye sattvā yuktāyuktāśca sarvadā ||

siddhiṃ gaccheyu tat kṣipraṃ imairmudraiḥ sumudritā |

eṣa vikhyātaḥ sugatairmantrajñaistu munibhiḥ vimalam ||

viṭakaṃ vidhivad jñeyaṃ visaraṃ paṭalottamam |

sarvabuddhaistathā loke śreyasārthamudāhṛtā ||

mudrā pañcaśikhetyāhuḥ sarvabuddhaiḥ prakāśitā |

śreyasārthaṃ hi bhūtānāṃ mañjughoṣasya dhīmate ||

sarvataḥ śirajā jñeyā mūrdhnajāstu tathāgatām |

sā tu sarvārthadā jñeyā dharmakośaprapūraṇī ||

pūraṇārthaṃ tu mantrāṇāṃ mudrāṇāṃ ca maharddhikam |

sarveṣāṃ lokottarāṃ śreṣṭhāṃ laukikānāṃ ca sarvadā ||

mañjughoṣasya tantre tu agrā hyagratamā matā |

prabhāvataḥ sarvakarmāṇi kṣipraṃ kuryārthanāmataḥ ||

śucirbhūtvā śucau deśe badhnīyānmudravaraṃ prabhum |

ādau hastau tha kṛtvā vai suṣirākārasampuṭau ||

ākośaviralāṅguṣṭhau nyastāṅguṣṭhau tha sūcitau |

pañcasūcikavinyastau mudrā pañcaśikhā bhavet ||

śiraḥsthāne sadā nyastā ekasūcyātha aṅgulaiḥ |

mudrā evacīrā tu mūrdhni sthāneṣu yojitā ||

kanyasāṅgulivinyastā suśliṣṭā madhyamau tathā |

aṅguṣṭhau sūcitau ubhau ||

trisūcyākārasamāyogāt tṛśikhā mudramudāhṛtā |

sarvairaṅgulibhiryuktaiḥ ākośā suṣirasambhavaiḥ ||

śiraḥsthāne sadā nyastā mudrā śiravarā bhavet |

sa eva ucchritāṅgulyau īṣit saṅkucitāgrakau ||

mahāvīrā tu sā jñeyā mahāmudrā maharddhikā |

ete pañca mahāmudrā pūrvaṃ jinavaraistadā ||

nirdiṣṭā sarvamudrāṇāṃ kathayanti manīṣiṇau |

jyeṣṭhā mudramukhyanāṃ + + + + + + mudritām ||

lokottarāṃ tu sarvā vai laukikānāṃ ca sarvataḥ |

etā pañca mahāmudrāḥ prayogā siddhihetavaḥ ||

susiddhā siddhatamā hyetā agrā jyeṣṭhāśca bhāṣitā |

mañjughoṣasya mūrdhajā prabhāvātyadbhutaceṣṭitā ||

yāvanti saugatā mudrā sarveṣāṃ siddhihetavaḥ |

mudrā mudreti vikhyātā śrīmantaṃ kisalayodbhavam ||

mañjughoṣasya mūrdhajaṃ mahāpuṇyatamaṃ śivam |

yaṃ badhvā mahāsattvā niyataṃ bodhimavāpnuyāt ||

mahāmukhyāvataṃsaṃ taṃ śrāddham avikalendriyam |

sadā yajñaṃ prājñayuktaṃ ca vidhivat karmamācaret ||

tādṛśena tu yuktena sattvenaiva suyojitā |

mudreyaṃ kurute hyarthāṃ yatheṣṭā cāpi puṣkalām ||

upadeśāttu vidvāṃsaḥ matimanto'rthasādhakāḥ |

ācāryasammatā loke śiṣyā grāhyāstu sarvadā ||

vidhivat karmadṛṣṭena puruṣeṇeha bhaktitaḥ |

mahāyānagatairnityaṃ mudreyaṃ samprayujyate ||

sarveṣāṃ tu mudrāṇāṃ tridhā mantreṣu yojitām |

agrā hyagratamā loke ete mudrā prabhāvataḥ ||

siddhyartthaṃ siddhikāmānāṃ tathā mantraiḥ suyojitām |

kṣipramarthakarā hyete sarvasaukhyaphalapradāḥ ||

mañjughoṣaḥ svayaṃ tiṣṭhenmudrairetaiḥ samāhita |

yasmiṃ sthāne tu vaścaitāḥ svayaṃ mañjuravaḥ sadā ||

rakṣā hyagrāṃ prakalpīta jinaputro maharddhikaḥ |

bālarūpī mahātmā vai viścarūpī maharddhikaḥ ||

bahurūpī ca sattvānāṃ mudrārūpī tha dehinām |

bāliśānāṃ tu sattvānāṃ saṃsārārṇavacāriṇām ||

teṣāmarthakaraḥ kṣipraṃ mudrārūpeṇa tiṣṭhate |

mañjughoṣasya śirajāḥ sarvamūrdhni pratiṣṭhitā ||

sarvārthasampadā hyete japtamātraistu yojitā |

mūlamantreṇa saṃyuktā hṛdayasyānugatena vā ||

sarve saugatibhiśca mantraibhiśca suyojitā |

ye tu abjakule mantrā vajriṇe cāpi kapardine ||

sarvaiśca laukikaiścāpi mudrairyuktārthaphalapradā |

ete pañca mahāmudrā mantrayuktārthaphalapradā ||

vikalpyā mantragatāṃ tyajya mudrairvātha phalapradā|

mahārakṣā mahāpuṇyā baddhamātreṇa dehinām ||

smaritaihyebhirmahāmudrairmahārakṣā vidhīyate |

kaḥ punarjaptamātraistu mantramudrāsamāśritaiḥ ||

yāvad vā jāpinaḥ sarve niyataṃ bodhimāpnuyāt |

apare tu mahāmudrāḥ śūlapaṭṭiśasambhavāḥ ||

mahāśūlo'tha mudrāṇāṃ ghoradāruṇamucyate |

krodharājena mukhyena yamānteneha yojitā ||

karoti vividhāṃ karmāṃ dāruṇāṃ prāṇarodhinām |

mahābhayapradāṃ mudrāṃ vipasyasyāpi mahātmane ||

duṣṭasattvāṃ vināśāya sṛṣṭāstṛbhavālaye |

taireva yojitā mantrā vividhāṃ mudramāśṛtā ||

teṣāṃ vināśanāyaiva sṛṣṭā jinavaraiḥ sadā |

mantracaryārtthayuktāyāḥ śāsanārthāya kalpitā ||

vihitā lokanāthaistu mudrā tantrārtthadarśanā |

duṣṭasattvaprayuktānāṃ garakilbiṣarogadām ||

teṣāṃ nirnāśanārthaiva uktāṃ sarvāthakarmikām |

yamaśāsananāśāya mṛtyupāśāya mokṣaṇāḥ||

nityaṃ prāṇaharā mudrā prayuktā mantrayojitā |

yamadūtaharā puṇyā mṛtyurnāśanī smṛtā ||

yamaśāsananītāmānetā prāṇadā smṛtā |

sarvaroganivāśārthaṃ yamasyāpi bhayapradā ||

munimukhyaistathā yuktā prāṇasandhāraṇī hitā |

śāsane'smin prasannānāṃ hitā rakṣā vidhīyate ||

saphalā nāśanī duṣṭāṃ gītā mañjurave hitā |

sarvārthaprāpaṇī devī mahāmudrā pragīyate ||

mahāpraharaṇe tvāhuḥ aparā mudraparāvarā |

tathaiva hastau saṃnyasya tarjanyau pāśasambhavau ||

kanyasau sūcayennityaṃ muṣṭiyogena yojitau |

hastau sampuṭitau nityau aṅguṣṭhābucchritāvubhau ||

eṣa mudrā mahāpuṇyā mahāśūle samāgatā |

vividhā lokanāthaistu vicitrapraharaṇodbhavā ||

yo yasya cintayejjāpī śatroḥ praharaṇāni vai |

tenaiva cchindayed gātraṃ cittotpādācca tad bhavet ||

niyataṃ nāśayecchatruṃ mudrā mantrāśca yojitā |

nihanyācchatrugaṇāṃ sarvāṃmantrāścāpi maharddhikām ||

yamadūtagaṇāṃ vighnāṃ grahāṃścāpi samātarām |

pūtanāskandarudraśca pretāṃścāpi maharddhikām ||

japtā vaivasvatāṃ lokāṃ kṛtsnāṃ caiva savāsavām |

yamāntakakrodharājena nānyaṃ mantraṃ prayojayet ||

mudrairetaiḥ prayuñjīta mahāśūlasamaistadā |

sadyaṃ vaivasvataṃ hanyāt kaḥ punarbhuvi mānuṣām ||

sarvapraharaṇī mudrāṃ sarvaduṣṭāṃ vināśinīm |

vihitā lokamukhyaistu sambuddhairdvipadottamaiḥ ||

tathaiva hastau saṃnyasta madhyamāṃ śṛtya kārayet |

tathaiva hastau kṛtveha muṣṭiyogena kārayet ||

aṅguṣṭhāgrau tu pīḍitau |

suṣirāvāṅgulisaṃyuktau madhyāṅgulyasamucchritau ||

sūcikāgrau tathā nityau tarjanyāṅgulimāśritau |

eṣā mudrā varā ghorā śūletyāhurmunivarāḥ ||

mahāśūlā bhavet sādhuḥ tarjanyākuñcitāvubhau |

visṛtaiḥ paṭṭiśā jñeyā mahāmudravarā parā ||

tadeva saṅkucāgrau tu aṅgulyāstribhirucchritā |

eṣa sā triśūlamudreti pravadanti manīṣiṇaḥ ||

vicitrapraharaṇā jñeyā aṅguṣṭhāvubhayocchritau |

mahāśūlasamā hyete mahāvīryā bhayānakāḥ ||

pāpasattvavināśāya tantre'smiṃ mañjurave vare |

durdāntadamitā hyetā mahāmudrādbhutaceṣṭitā ||

raudraprāṇaharā te vikṛtākārasambhavā |

mahāghoratamā raudrā mahākrūratamāhitā ||

mahāghoravarā jyeṣṭhā bahurūpiṇyaḥ prakāśitā |

sarvatra jāpino buddhā jarāvyādhivivarjitā ||

vicaranti imāṃ lokāṃ saṃsiddhā jāpinaḥ sadā |

vihitā mṛtyunāśāya sambuddhairmunipuṅgavaiḥ ||

jarāvyādhivināśinyaḥ mṛtyunāśāya saṃsṛjet |

yojitā mantribhiḥ kṣipraṃ kṛtāntasyāpi bhayānakā ||

sṛjet prabhuvaraḥ śrīmāṃ śuddhāvāsapure vare |

munisattamaje mudrā śākyasiṃhe narottame ||

na buddhā mantra bhāṣante na mudrā krūrakarmiṇām |

sattvakāraṇavātsalyāt sarvajñārthaprapūraṇā ||

ṛddhivikrīḍanārtthā vā bodhisambhārakāraṇā |

upāyasattvavaineyā mahāyānāgraniyojanā ||

mahāsaṃsārapūraṇā |

adhimukti vasāṃ sattvāṃ mantramudrāmudāhṛtām ||

ākāśa ceti yā buddhā na buddhā vācāya kalpitā |

niḥprapañcārthayuktānāṃ kutaḥ saṅkalpagocaram ||

dharmadhātusamā niṣṭhā bhūtakoṭisamā ca yā |

mantrayuktānāṃ niṣṭhā mudrā samudritā ||

kathayanti bhavāṅgānāṃ muktyarthaṃ hetavāṃ sadā |

sarvajñamudramākhyātā sarvajñānārthaprapūraṇā ||

yuktiyuktārthapūjārthaṃ mudrāmudramudāhṛtā |

buddhaiśca buddhaputraiśca acintyācintyagocaraiḥ ||

sarvajñadarśino mudrā uṣṇīṣādyāḥ prabhāvitāḥ |

avalokitamudrā tu vajrapāṇe tha laukikāḥ ||

kathitāḥ kathayiṣyanti śreyasārthaṃ hi dehinām |

yāvad buddhasutairmudrā muniśreṣṭhaiśca bhāṣitāḥ ||

sarvārthapūraṇā mudrā prabhāvācintacintitā |

vikalpārthaṃ hi bhūtānāṃ tridhā mantrāstu bhāṣitā ||

eka eva bhavenmantraḥ yo buddhaistu bhāṣitaḥ |

saugatārthaṃ tu mantrāṇāṃ mantro hyekaḥ pragīyate ||

uṣṇīṣādhipatiḥ śrīmāṃ ekavarṇautha vi sadā |

cakravartī bhavennityaṃ takāro rephasaṃyuta ||

ūkārasahito nityaṃ yukto'tha pragīyate |

sa bhaveccakriṇaḥ śrīmāṃ buddhānāṃ mūrddhajo varaḥ ||

bhāparaṃ mantramityāhurbuddhaputrasya dhīmataḥ |

prabhāvāt tatsamo jñeyaḥ makāro'ntyārttha gīyate ||

mañjughoṣasya vikhyātaḥ hṛdayo'yaṃ buddhamūrdhnajaḥ |

prabhāvātiśayo jñeyaḥ mahāpuṇya maharddhikaḥ ||

sarvārthapūraṇo mantraḥ |

mudrā pañcaśikhopetau ubhayārthārthapūraṇau ||

mudrā pañcaśikhā vāpi makāre cāpi yojitau |

paramārthaṃ bodhayeccārthaṃ ihaivārthaṃ tu bhogadau ||

aparaṃ mantramityāhuḥ |

jakāraṃ rephasaṃyuktaṃ avoṣmārthapūjitam ||

eṣa mantravaro hyagraḥ abjaketo'tha mūrdhnajaḥ |

mudre padmavare yukto āryā puṣṭyārthajanminām ||

jāpināṃ karmasiddhiṃ tu kuryāt sarvārthasampadām |

aparaṃ vajriṇe mantrāṃ hraṃṅkāraṃ bāhumūrdhajam ||

eṣa mantravaro hyagraḥ caṇḍo'tha gīyate |

prayukto vajrālaye mudre kuryāt prāyārthakarmiṇām ||

durdāntadamako ghoro mantro'yaṃ nāśahetavaḥ |

uktārthaṃ śāsanārthaṃ ca yathoktaṃ vidhimācaret ||

na kuryāt pāpakarmāṇi sattvanigrahamādarāt |

na yojayenmantravaraṃ nityaṃ saumyasattveṣu nityaśa ||

nāparādhye'lpadoṣeṇa sattvanāśayatotsṛjet |

na kuryādādarānmohādalpadoṣeṣu jantuṣu ||

śāsane duṣṭacittānāṃ aprasannāṃ prasadanām |

vinayārthaṃ tu sattvānāṃ damanārthaṃ piśitāśinām ||

nigrahārthaṃ tu duṣṭānāṃ saumyasattvaprasādanām |

ukto mantravaro hyagraḥ na kuryāt prāṇāntikaṃ kadā ||

sarvalaukikamantrāṇāṃ vajriṇe ca maharddhikām |

agro mantravaro hyuktaḥ sarvalaukikadevatām ||

aparo mantravaro hyeṣa sarvalaukikadevatām |

mantrāṇāṃ mūrdhnajo jñeyaḥ śiva ekākṣaro hyataḥ ||

īśvaraḥ sarvalokānāṃ mantrāṇāṃ tu laukikāṃ prabhuḥ |

parameśvaramityāhuḥ svakāro tā vidurbudhāḥ ||

sarvamantrāstu gīyante yāvantyo laukikāḥ smṛtāḥ |

sarve te yatra vai mantre nibaddhā sarvatra pūjitā ||

vihitā munivarai hyetā mudrā sarvatra yojitā |

matā śivatamā śreṣṭhā laukikāgrā samāhitā ||

īśvarādyāntarbhūtā vai vipaśyagrahamātarām |

kaṭapūtanayakṣādyāṃ rākṣasāṃ piśitāśinām ||

garuḍadhvajaviṣṇośca brahmaṇaścāpi kīrtitā |

mudrā hyetāḥ samādiṣṭā durdāntadamane hitā ||

praśastā maṅgalā hyetā mudrā hyuktā manīṣibhiḥ |

vaśyāveṣaṇabhūtānāṃ ākṛṣṭā hetavohitām ||

vivikte tu sadā deśe śuklapuṣpaiḥ suśobhite |

sumṛṣṭe siddhagandhaistu śvetacandanakuṅkumaiḥ ||

jātīkusumamālābhiḥ abhyarcya sugataṃ prabhum |

śākyasiṃhaṃ mahāpuṇyaṃ sarvamantreśvaraṃ vibhum ||

sarvajñaṃ sarvadā bhaktyā praṇipatya tathāgatam |

mantranāthaṃ ca lokeśaṃ vajriṇaṃ cāpi śaktitaḥ ||

mañjuśriyaṃ mahātmānaṃ dharmadhātveśvaraṃ gurum |

sarvaṃ buddhasutāṃ buddhāṃ anupūrvyā samāhitaḥ ||

kuśaviṇḍe pallave caiva sakṣīare sārdre suśobhane |

upaviṣṭaḥ prāṅmukhaḥ śuciḥ ||

udaṅmukhaḥ śāntikarme tu paścādāhvānane na mukhe |

na kuryuḥ sarvakarmāṇi yathādaivatamandirām ||

pravṛttaḥ sarvabhūteṣu dayāvāṃ mudrakarmaṇi |

sarvatra yojitā mudrā kuryāt sarvasādhanam ||

pūrvābhimukhe pauṣṭikaṃ karma mantrāṇāmānayane dhruvam |

paścānmukhe tu kurvīta vaśyārthaṃ sarvabhautikam ||

udaṅmukhe śāntikaṃ vindyāt sarvavyādhipraṇāśane |

dakṣiṇe pāpakarmaṃ tu na kuryāt prāṇāntikaṃ sadā ||

ūrdhvaṃ vighnanāśaṃ tu uttiṣṭhottamasiddhidaḥ |

asurapure karma pātālādhipate tadā ||

aghomukhaśca kurvīta sarvatrāpratipūjitā |

vidikṣu ca sarvatra yathā yathā ca samāsṛtā ||

teṣu teṣu kurvīta sidhyante sarvadehinām |

kuryāt sarvatra mudrāṇāṃ vidhihomasamā japī ||

tatrasthāṃ siddhimāyānti tanmukhāścāpi mudritā |

vidhiḥ śreṣṭhaḥ kathyatāṃ tāṃ nibodhatām ||

śucirvastraśucirbhūtvā sukhaśaucasamāhitaḥ |

imāṃ mudrāṃ prayuñjīta sarvārthāṃ ca susamādhikām ||

hastāvuddhṛtya gandhaiśca śvetacandanakuṅkumaiḥ |

sudhūpaiḥ prāṇyaṅgarahitaiḥ karpūrāgarucandanaiḥ ||

yuktikuṅkumamukhyaiśca kuryāddhūmavaraṃ vidā |

nivedya vividhā karmāṃ ācared vidhivat sadā ||

ācaret pūrvanirdiṣṭaṃ karmaṃ sarvatra kalpabhāṣitam |

prāṅmukho'tha tato bhūtvā ubhau hastau susampuṭau ||

miśrīkṛtāṃ tato'nyonyāṃ aṅgulyā veṇitaḥ sthitau |

madhyamau kanyasau jyaṣṭhau anāmikāgrau ca yojitau ||

aṅguṣṭhau niścalau jñeyau samau cāpi pratiṣṭhitau |

śirasthāne tadā kuryā lalāṭadeśe tu bhaktitaḥ ||

namaskāraṃ tathā mantraṃ ṣaḍvarṇotha yojitām |

om vākyeda namaḥ | vākyaṃ svāhākāravarjitam ||

huṅkārāpagataṃ śreṣṭhaṃ phaṭkārāpagataṃ sadā |

pavitraṃ maṅgalaṃ jyeṣṭhaṃ hṛdayaṃ tu sadā japet ||

eṣa mañjuvara ! śreṣṭhaṃ bālarūpisurūpiṇe |

paścānme viśvarūpe tu hṛdayo'yaṃ prakīrtyate ||

ṣaḍete ṣaḍakṣarā jñeyā mantrā śreṣṭhā hṛdayottamā |

teṣāmagratarā hyeṣā pravṛttaḥ sarvakarmasu ||

idaṃ mudrottamaṃ mantraṃ kuryāt sarvakarmasu |

mūrdhni sthāne dattvā lalāṭoddeśe tu yuktitaḥ ||

madhyamāṅgulyaṃ tu cāled vaśyārthaṃ sārvabhautikam |

aṅguṣṭhāgrāvubhau nāmyau ākṛṣṭārthaṃ ca devatām ||

taireva visṛtau nityaṃ visarjyaṃ mantradevatām |

madhyajyeṣṭhau tathā śrāvakāṃśca munivaram ||

tarjanyau kuñcitau nityau bodhisattvāṃ kuliśodbhavām |

daśabhūmyeśvarā ye ca āhvayante na saṃśayam ||

kanyasāṅgulisaṃyuktā ākuñcyāt sarāhvaye |

yakṣarākṣasapretāṃśca kūṣmāṇḍā kaṭapūtanām ||

daityadānavasaṅghāṃśca yakṣiṇyāśca dhanadapriyā |

mātṛvat kurute hyetāṃ mudreyaṃ samprapūjitā ||

arthānarthāṃ tathā nityamiṣṭāniṣṭā phalapradām |

mahāmudreti vikhyātā gīyate tṛbhavālaye ||

eṣa mudramahāmudrā baddhā mūrdhasu paṇḍitaḥ |

adhṛṣyaḥ sarvabhūtānāṃ bhavate nātra saṃśayaḥ ||

dūrād dūraṃ namasyanti sarvavighnavināyakā |

mahābrahmasamaṃ puṇyaṃ niyataṃ bodhimavāpnuyāditi ||

bodhisattvapiṭakāvataṃsakānmahāyānavaipulyasūtrāt

āryamañjuśriyamūlakalpāt dvicatvāriṃśa-

timaḥ mahāmudrāpaṭalavisaraḥ

parisamāpta iti ||

