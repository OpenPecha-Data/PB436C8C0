|| śrīḥ ||

āryamañjuśrīmūlakalpam |

(dvitīyo bhāgaḥ |)

atha trayoviṃśatitamaḥ paṭalavisaraḥ |

atha khalu bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate
sma | asti mañjuśrīḥ ! tvadīyakalpavisare śabdagaṇanānirdeśaṃ nāma vivarttanam
| śṛṇu sādhu ca suṣṭhu ca manasi kuru | bhāṣiṣye'ham ||

evamukte bhagavān mañjuśrīḥ kumārabhūto utthāyāsanādekāṃśamuttarāsaṅgaṃ kṛtvā, dakṣiṇaṃ jānumaṇḍalaṃ
pṛthivyāṃ pratiṣṭhāpya, yena bhagavāṃstenāñjaliṃ praṇamya, triḥ pradakṣiṇīkṛtya,
bhagavataścaraṇayornipatyotthāyaivamāha - tat sādhu bhagavāṃ nirdiśatu | śabdajñānagaṇanānirdeśaṃ
nāma dharmaparyāyaṃ śrutvā sarvamantracaryānupraviṣṭānāṃ sattvānāṃ ca sarvaśabdagaṇanājñānaṃ
tad bhaviṣyati sarvasattvānāṃ sarvamantracaryānupraviṣṭānāṃ ca hitodayaṃ sukhāvahaṃ
sarvaśabdagaṇanāsamatikramajñānaṃ tad bhagavāṃ arthakāmo hitaiṣī sarvasattvānāmarthe
bhāṣayatu ||

atha bhagavāṃ śākyamunirmañjuśriyasya kumārabhūtasya sādhukāramadāt | sādhu sādhu mañjuśrīḥ
! yastvaṃ tathāgatametametamarthaṃ sattvasattvārthasampadaṃ prati prastitavyaṃ manyase | tena
hi tvā mañjuśrīḥ ! śṛṇu nirdekṣyāmi ||

atha khalu mañjuśrīrbhagavatā kṛtābhyanujñātastatotthāya sve āsane niṣaṇṇo'bhūd dharmaśravaṇāya
bhagavantaṃ vyalokayamāno ||

atha bhagavāṃ śākyamuniḥ sarvāvantaṃ śuddhāvāsabhavanaṃ buddhacakṣuṣā mavalokya, sarvaśabdagaṇanāsamatikramāspandanā
nāma samādhiṃ samāpadyate sma | samanantarasamāpannasya bhagavataḥ
nīlapītāvadātamāñjiṣṭhasphaṭikavarṇādayo mahāraśmijālaprabhāmaṇḍalā niścaceruḥ | niścarya
ca samantāt sarvasattvānāṃ sarvalokadhātuṃ mahatāvabhāsenāvabhāsya, sarvasattvabhavanāni
ca sarvanarakatiryakpretāyāmalaukikāṃ asurābhavanāṃ avabhāsayitvā, mahāduḥkhavedanāṃ pratipraśrutya,
punareva bhagavataḥ śākyamuneḥ kāyāntarddhīyante sma ||

sarvasattvānāṃ samprabodhya bhagavānevamāha -

atha śabdavidaṃ jñānaṃ bādhyaṃ dharmārthapūjitam |

gaṇanāṃ caiva lokajño bhāṣire madhurāṃ girām ||

bādhyāt padato jñeyaṃ padaṃ bādhyasubhūṣitam |

dhātustenātivistāraṃ pratyayāntaṃ kriyodbhavam ||

liṅgaṃ śabdata jñeyaṃ na liṅgaṃ śabdavarjitam |

śabdaliṅgasamudbhedā nīta dharmārthayoḥ ||

nānā neyaṃ śabda ca jñānaṃ na śabdaṃ jñānayojitaḥ |

jñānaśabdācca yo bhāvaḥ sa śabdo tattvārthayojanaḥ ||

pratyayā hetutā jñeyā pratyayo hetumudbhavaḥ |

pratyaye tu tadā hetau kriyāyogavibhāvinī ||

dhāraṇā vā tado hyuktā āśrayo pratyayo vidā |

dhātupratyayayogena śabdo dharmārthayojakaḥ ||

na śabdo arthato jñeyaṃ na śabdādarthamiṣyate |

arthapratyayayogena sa śabdo śabdavidhairvidāḥ ||

bahudhā dhātavo proktā pratyayāśca tadāśrayā |

yaṃ pratītya tadā śabdā vibhejuste varāśrayā ||

yena śabdavido vidyā mantrā tattvārthabhāṣitā |

na tāṃ śabdavadavagacchenmantrāṇāṃ pratyayairvinā ||

notpadyante tathā mantrā vinā pratyayamāśrayā |

na tāṃ didṛkṣu sarvatra mantrāṃ pratyayato śivām ||

arthapratyayatāṃ śūnyāṃ dhātavaiśca vivarjitām |

na tāṃ viddhi saṃyogaṃ liṅgavākyārthasammatam ||

na liṅge gati nirdiṣṭā hetupratyayadhātujā |

tathāśvayojitā siddhirliṅgo dharmārthayojitā ||

gatideśakriyāniṣṭhaṃ padaṃ vākyamataḥparam |

citratvamativā śabde yo vācamavasṛjet sadā ||

na śabdādarthaniṣpattirliṅgeṣveva tu yojitā |

mūrddhajaṃ kathitaṃ śabdaṃ huṅkārārthabhūṣitam ||

sarvaṃ pratyayadāśritya āśrayaṃ ca vināśraye |

tālvoṣṭhapuṭo vākya āśrayodbhāvano pare ||

śaminādāśrayate jñeyaṃ yuktiravyabhicāriṇī |

matistattva tathā dhāto vistārāmarthabhūṣitā |

dhātuḥ karoti saṃyogaṃ pratyayārthāttu liṅgitaḥ |

dāntyaṃ tālavaścaiva oṣṭhaṃ śābdamataḥparam ||

ṛjikṣu sarvato lokāṃ visargāṃ dhātuceṣṭitām |

gatimantraprabhāvena āśrayāntāṃ nibodhatām ||

gatimeva sadā mantrā dhātupratyayajā matā |

ubhau tāṃ śabdaniḥpattiṃ pratyamādāśrayaḥ smṛtaḥ ||

vibhajya bahudhā mantrāṃ sadbhāvāgamaniśriyām |

vibhaktiyonijā hyeṣā śabdā mantrāśca sarvataḥ ||

jñeyā vibhajatyarthe pūjitāstathā |

ekadvikasamāyogāt trikasaṅkhyārthasaptamam |

asaṅkhyādaṣṭādhikā jñeyā mānuṣāṇāṃ nibodhitā ||

ādhāraṃ jñeyamityāhurmantratantrārthapūjane |

saptame vidhinirdiṣṭā mantrasiddhiṣu jāpinām ||

saptamarthārthato jñeyā saptamasya kramo yathā |

vividhaṃ kramanirdeśaṃ saptamyartheṣu yojayet ||

mantrāṇāṃ ṣaṣṭhayo khyātā samūhāvayavāstathā |

sambandhāddhi mantrāṇāṃ liṅge dve niyojitā ||

vikāraṃ bahudhāstasya ṣaṭprakāraṃ nigadyate |

strīṣu saliṅginī ṣaṣṭhyā aṣṭamantreṣu yojayet ||

pañcaprakārā ye mantrā pañcamarthārthayatnatā |

napuṃsakaliṅgamantrārtho ukto dharmārthavarjitā ||

ye tatra nisṛtā mantrā apādānārthayojitā |

sarveprāṇaharāḥ smṛtāḥ |

mūrdhnaśabdasamāyogānniḥsṛtā oṣṭhadantayoḥ ||

jihvā niṣpīḍitā ye'tra śabdaprāṇāparodhikā |

samapratyayaśāntā te śamidhātusayojitā ||

prapannāsakarāntānāṃ astyayanetra yojayet |

puṣṭyārthā dhātavo ye tu śabdāḥ pratyayārthasuśobhitā ||

tāṃ viduḥ puṣṭikarmeṣu apādāneṣu yojitāḥ |

vibhajya yaṃ sthānaṃ ye'nye parikīrttitāḥ ||

śabdākṣaravipuṣṭā te dhātu vikasate sphuṭā |

puṃskaliṅgā tathā mantrā mahāprabhāvarthayojitā ||

caturthasaṃvibhaktibhyāmakṣaraṃ mātrabhūṣitam |

pavarge kathitaṃ hyagra pravaraṃ sarvakārmakam ||

rephapratyayasamodbhūtaṃ ukārāvatha śobhanam |

madhyacihnaṃ visargaṃ ca bhakāraṃ gatibhūṣitam ||

viduḥ pravaraṃ śabdaṃ sarvakarmārthasādhanam |

niyataṃ naiṣṭhike vartma bodhisattve niyojite ||

anuttaraṃ śabdamityāhuḥ mahābodhipathaṃ patham |

yaṃ japaṃ mānuṣo kṣipraṃ sarvamantrā prasādhayet ||

pañcamārthamataḥ prokto akṣaramekacihnitam |

antajaṃ pavargemamakārāntaṃ viduḥ sadā ||

dvitīyaṃ lokamukhyaṃ tu śabdamityāhu mānavā |

na tu śabdasamāyogā niḥsargāntavibhūṣitam ||

jajñe yā pravaro mantro utkṛṣṭo śabdayonijo |

buddho lokaguruḥ śreṣṭhaḥ chatroṣṇīṣeti lakṣyate ||

ante takāravarge tu kathitā lokaguro trikam |

mantrā sarvataḥ hyagrye saśabdo lokapūjito ||

akārāntaṃ vibhaktārthaṃ visargantaṃ vibodhitam |

madhyaliṃ + saśabdāntaṃ antaṃ śabdavibhūṣitam ||

taṃ viduḥ śabdamutkṛṣṭaṃ mantraṃ devapūjitam |

pañcamārthe niyuktā ye saṅkhye gaṇanodbhave ||

vibhaktapañcame hyete vibhaktyārthasupañcamā |

anantā kathitā mantrā anantā jinabhāṣitā ||

mantrā uṣṇīṣā jinamūrddhajā |

anantā śabdavido jñeyā śabdāḥ sarvārthasampadāḥ |

catuḥṣaṣṭiparopetāṃ mantraṃ śabdayojitam ||

sa śabdā sarvataḥ śreṣṭho pavarge yaḥ caturaṃ padam |

caturmakārasaṃyogāḥ ante niḥprayojitā ||

saśabdā mantramukhyāstu chatrasaṃjñārthasādhakā |

caturthagaṇanā proktā vibhaktiḥ śabdayonijāḥ ||

sampradānārthamantrāṇāṃ dviliṅgādāśrayatāṃ gatāḥ |

kathitā abjine mantrā puṣṭyamarthārthasampadā ||

caturtha kathitā mantrā catuḥprakārā niyojitā |

caturakṣaraśabdānāṃ mūrdhamūṣmātha tālavam ||

kathitaṃ śabdanirdeśe tṛtīye samprayojayet |

vikāsārthaṃ sphuṭadhātūnāṃ pratyaye liṅge'tha yojayet ||

prathame ante ca yaḥ śabdo sa śabdo lokapūjito |

varo mantro pradhānākhyo sanniyojito ||

sa śabdo puṣṭino hyukto abdaketusamudbhavo |

trānto trikasamāyogo madhyānto'tivarṇito ||

sa śabdo lokamukhyo'sau pravaro arthato sadā |

dhātvopetaṃ sadākāraṃ samārthe taṃ prayojayet ||

uṣasame ca tadā vavre dhātuṃ tāṃ nibodhatām |

madhurākṣarasampanno utvaṃ tāṃ puṃsi yojitām ||

sa śabdo lokamagro'sau pravaro mantramucyate |

catuṣṭyāṃ tamakṣaraṃ varjye dvitīyāyāṃ parikīrtitā ||

sa jñeyo śāntikāmyārthaṃ pravaro buddhabhāṣito |

tṛtīyo oṣṭhapuṭoṣmāṇaṃ pratyayārthāntavarjitam ||

puṣṭiliṅge sadā yukto bhūdhātontayojito |

ūrdhvacihnaṃ tatho bhrāntaṃ sa mantro buddhabhāṣito ||

tṛtīye vibhaktimāsṛtya yo'rtho bhūtisaśabdayoḥ |

ādyā varṇato grāhyāgrā śāntikā pauṣṭikodayā ||

dvitīyaṃ karmaṇi proktaṃ tṛtīyā karaṇe stathā |

ubhayo vibhaktayo jñeyaṃ saśabdo mantrarāṭ smṛtaḥ ||

prathamaṃ karmamityāhuḥ kartā yaḥ svatantrayoḥ |

jinābjakuliśe mantre mantranāthā hitāstathā ||

hite vibhaktyantā sarvato jñeyā pratyayāntāśca dhātujā ||

saliṅgamarthato jñeyaṃ vākyāt padayodbhavet |

mantrāḥ kathitamukhyāstu vibhoḥ jinajā surāḥ ||

jinābjakulayormantrā vajriṇe laukikāstathā |

marthavataḥ dhātuṃ parigṛhṇāti saṅkramām ||

udāttānudāttāścaiva sūcitā jñeyārthasādhanā |

mantrā liṅgagatāntā ca madhye hutvā tathodyatāḥ ||

anādinidhanaṃ śabdaṃ tanmantrāṃśca yojayet |

nivāntā kalamantāśca rephayuktāśca vistarā |

bādhyārthapadayormadhye yo liṅgacchavicchrutam ||

taṃ liṅgaṃ svaritopetaṃ kṣipraṃ mantreṣu yojayet |

pūrvānupadayo kālakriyāśaktiṣu yujyate ||

padayormadhyaniḥṣpattiḥ yo'rtho sa śabdaviśrutaḥ |

tasmāt taṃ parijñeyārthaṃ surūpaṃ rūpavarṇitam ||

phalārthe niṣpadaśreyaṃ sa mantro buddhabhāṣitaḥ |

abhāvasvabhāvato kālaṃ svabhāvataśca parikīrtyate ||

tayornijarayaṃ śāntaṃ padadharmārthabhūṣitam |

vākyaṃ parato śreyaṃ śāntamarthākṣaraṃ śubham |

yaṃ jñeyo mantribhirmantrā praśastā buddhabhāṣitā |

itimekākṣaraṃ brahmaṃ oṃ śabdārthabhūṣitam ||

jñeyā rūpiṇaḥ śubhro praśasto maṅgalāvaho |

kalyāṇārthakaro hyukto praśasto maṅgalānvito ||

ukto lokanāthaistu sa mantro mukhyato smṛto |

vividhārthāśca śabdamukhyāśca mukhyaśabdā parestathā ||

sa śabdo dharmiṇaḥ śreyo kriyākālakramoditā |

ādityavaṃśāt te mantrā dīptiśabdārthabhūṣitāḥ ||

jvalante pāvake mantrā saumyāsaumyākhyayojitāḥ |

surūpā saumyacittāśca nakṣatrābhidhārmiṇo sadā ||

candre'smiṃ uditā mantrāḥ śabdaiścandrākṣaroditaiḥ |

sucayo nirmalā proktā akṣarā ekajā parā ||

amātrasahavikhyātā cāruvarṇā maharddhikā |

mantrā agravarā proktā uṣṇīṣā jinasūnubhiḥ ||

vividhākārayogāstu yogatuṣṭiriva sthitā |

prasannā śucayo nityaṃ pratyekārhathabhāṣitā ||

pratyekabuddhayormantra praśasto śāntikarmaṇe |

svāhāvasānayormantrā oṅkārārthapūjitaḥ ||

ekadvikasaṃjñā so sa mantro sarvakarmasu |

śreyasaiva sadā yojyā pratyekajinamudbhavo ||

nantaḥ sahito jñeyaḥ pūrvadāścāntamadhyamam |

bahuliṅgino mantrā bahumantrārthamakṣarā ||

bahudhā dhātavo hyete + + ṣāntā nibodhitā |

mantrāṃ tāṃ tu vai siddhiḥ tavarge mādimakṣaram ||

rephāntaṃ āditaḥ tāḍayenmantrābjasambhavāḥ |

tāraya duḥkhitāṃ sattvāṃ karuṇaiṣāmavalokite ||

sā vai tāramukhyā tu anantā mantrā hi vai ture |

tvaryācchabdayormadhye pavarga māmakī smṛtā ||

pavarge devaṃ vikhyātā kulamātārthasādhanī |

sitacihnā prasiddhārthe devī paṇḍaravāsinī ||

tārā tu kathitaṃ pūrvaṃ rakṣo'rthe tāṃ prayojaye |

lakārabahulo yodhargacchabdāntaṃ te trayodbhavam ||

jināṅgamasṛjaṃ śabdaṃ devī locanamucyate |

śabdamarthākṣaraṃ siddhiḥ sarvamantreṣuḥ yojayet ||

kulamātrāprasiddheyaṃ jinavajrābjasarvataḥ |

sarvamantreṣu prayoktavyā pūrvamādita śāntaye ||

locanā bhuvi vikhyātā mantrāgrā tatra sādhanī |

yataḥ sarvamiti jñeyaṃ ādimantreṣu yojayet ||

prasiddhyarthaṃ ca mantrāṇāṃ ātmarakṣārthakāraṇam |

saprasiddhā sarvato jñeyā devīṃ taṃ jinalocanām ||

anekākārarūpāstu mantrā sa śabdate sadā |

ādimadhyeṣu varṇeṣu catuṣaṣṭyākṣareṣu ca ||

sarvatra sarvavarṇeṣu mantrāṃ tantrāṃśca yojayet |

ādimeṣu ca sarvatra tavargā tacca varṇayoḥ ||

sarve śāntinaḥ proktānāṃ tridhā prayojayet |

takārāt prakṛtivarṇeṣu lakārāntā sarvayonijā ||

te maya pauṣṭikā varṇā tadanye cābhicārukāḥ |

te punaḥ trividhā jñeyā krūraśāntikapauṣṭikāḥ ||

tathā te triḥprakārāstu tathā hyuktā tridhā tridhā |

yogasamāyāmā anantā te punastridhā ||

saumyāṃ akṣarāṃ viddhi śāntaye taṃ viyojayet |

varadā hyakṣarā kecinmadhyamā puṣṭihetukā ||

raudrāṃ pāpakarāṃ jñeyā hakārāntāmakṣarāṃ parām |

evametat prayogeṇa śabdaiścāpi subhūṣitām ||

anantāṃ hyakṣarāṃ biddhi anantā mantradevatāḥ |

evametena yogena anantāṃ mantrāṃśca yojayet ||

taṃ vidurmantrarājānaṃ puṃskaṃ sarvārthasādhakam |

ekārasahito yo varṇaḥ sa śabdo mantrabhūṣitaḥ ||

napuṃsakaṃ taṃ vidurmantraṃ madhyakarmeṣu yojayet |

ikārasahito yo varṇaḥ sa mantro vidyate kīrtyate ||

sā strītare mantreṣu prasiddhā kṣudrakarmasu |

te tridhā punaḥ sarve'tra nānāśabdavibhūṣitāḥ ||

tridhāṃ tāṃ trividhāṃ sarvāṃ sarvakarmeṣu yojayet |

pulliṅgasaṃjño yo vākyo puruṣo'rtho sarvato mataḥ ||

taṃ viduḥ puruṣamantraṃ vai sarvakarmeṣu yojayet |

napusaṃkaliṅge yo mantraḥ tāṃ viddhi napuṃsakam ||

kuryāt sarvakarmeṣu sarvasaukhyasukhodayam |

strīliṅgasaṃjño yo mantraḥ tāṃ viddhi sadā striyam ||

sarvakarmakarā te'pi nityaṃ rakṣeṣu yojayet |

anantakarmakarā mantrā anantārthā śabdayonayaḥ ||

vividhā śabdamukhyāstu nānātantramantrayutām |

tathaivācare kṣipraṃ mantrā siddhyantyayatnataḥ ||

kathitaṃ śabdavijñānaṃ sarvamantrārthasādhanam |

+ + + + + + + gaṇanaṃ kīrtyate budhaiḥ ||

jāpināṃ hitakāmyārthaṃ tāṃ tu viddhi divaukasāḥ |

etadvikasamāyogā + yāvacchatamucyate ||

daśaguṇaṃ pañcakāṃ viṃśat sahasraṃ taṃ nibodhatām |

daśasāhasriko saṅkhya ayuteti parikīrtyate ||

daśāyutāstathā nityaṃ prayutaṃ lakṣamucyate |

lakṣasāhasriko koṭiḥ sthānārbudaṃ smṛtam |

daśārbudo nirbudo jñeyaḥ samudraṃ ca tataḥ pare |

daśo'nyat sāgaro jñeyastā daśārthe samudyataḥ ||

akṣobhyaṃ pare vindyānniḥkṣobhyaṃ ca tataḥ pare |

devarāṭ sarve vivāhaṃ kīrtyate budhaiḥ ||

adhikā daśa tare tasya khaḍgamityāhu vāṇijāḥ |

nikhaḍgaṃ tad vidurmantrī nikhaḍgaṃ cāpi khaḍginam ||

tataḥ pareṇa śaṅkhaṃ vai saṅkhyā tasya pareṇa tu |

sā mayā gaṇite jñeyā mahāmāyanipaścimā ||

asaṅkhyā yā vidurmartyā tato'nye devayonijām |

daśārdhaguṇitā sarve sārdhā ca daśayojitāḥ ||

tataḥ pareṇa śakyaṃ vai aśakyaṃ cāpi durjayam |

arcitopacitaḥ sthāne dṛṣṭisthānaṃ vidurbudhāḥ ||

tato kṛṣṭinikṛṣṭiśca anantānantayonijā |

tataḥ pareṇa buddhānāṃ jñānaṃ śrāvakakhaḍginām ||

buddhaputra mahātmāno ye'pi tattvavido surāḥ |

anantā gatayo hyeṣāṃ gaṇanaṃ sthānamuttamam ||

anantajñānināṃ sthānaṃ nātra bhūtalavāsinām |

kathitaṃ gaṇite sthānaṃ gaṇitajñaistu mantribhiḥ ||

mantrasiddhyarthayuktānāṃ japakāle niyojanām |

pramāṇaṃ gaṇite jñeyaṃ mantrajāpārthakāraṇā ||

saṅkhyāgrahaṇapramāṇaṃ vā vidhiyukto'rthajāpinām |

asiddhā praviśe vindhyaṃ siddhamantro vraje hitam ||

tathā haimavataṃ śailaṃ siddhamantro vrajet sadā |

yatheṣṭaṃ gamanaṃ tasya siddhamantrasya dehinaḥ ||

asiddho himālayaṃ gacched yadi mantrī jāpakāraṇāt |

na sehuḥ duḥsahaṃ sainyaṃ sarvadvandvāṃ ca śītalām ||

svalpaprāṇā svalpaprayogācca mūlyasiddhiḥ samoditā |

bahupuṣpaphalopetaṃ vindhyakukṣinitambayoḥ ||

bheje mantrasujaptarthaṃ tasmāt vindhyaṃ tu bhūdharam |

pūrvasevetsadā vindhyo nirdiṣṭo japakāraṇāt ||

tasmāt siddhiṃ vijānīyād vindhyādrergirigahvare |

gaṅgādakṣiṇato bhāge sarvaṃ bindhye prayojayet ||

uttarato bhāge himavantaṃ vinirdiśet |

tasmāt sādhayenmantrāṃ yatheṣṭaśucayoditām ||

siddho himavāṃ gacche siddho vindhyanitambayoḥ |

girigahvarakūleṣu guhāvasathamandire ||

taṭe saritpaternityaṃ sati kūleṣu vā |

sarvatra sādhayenmantrāṃ yathā tuṣṭikaraṃ hitamiti ||

mahāyānavaipulyasūtrād bodhisattvapiṭakāvataṃsakā-

dāryamañjuśriyamūlakalpāt ekaviṃśatitamaḥ

śabdajñānagaṇanānāmanirdeśaparivarta-

paṭalavisaraḥ parisamāpta iti |

