atha trayodaśaḥ paṭalavisaraḥ |

atha khalu bhagavāṃ śākyamuniḥ punarapi punarapi śuddhāvāsabhavanamavalokya mañjuśriyaṃ kumārabhūtamāmantrayatesma
| asti mañjuśrīḥ ! tvadīyaṃ mantrapaṭalasamastavinyastaviśeṣavidhinā
homakarmaṇi prayuktasya vidyāsādhakasya agnyopacaryāviśeṣavidhānataḥ | yatra pratiṣṭhitā
sarvavidyācaryāniyuktā sattvā prayujyante | katamaṃ ca tat ||

rahasyavidyāmantrapadāni | tadyathā - om uttiṣṭha haripiṅgala ! lāhitākṣa ! dehi dadāpaya |
hū phaṭ phaṭ sarvavighnāṃ vināśaya svāhā | eṣa saḥ mañjuśrīḥ ! paramāgnihṛdayaṃ sarvakarmakaraṃ
sarvakāmadam ||

ādau tāvat sādhakena anenāgnihṛdayena sakṛjjaptaṃ ghṛtāhutitrayaṃ agnau hotavyam | agnirāhvānito
bhavati | athāprayuktasya śāntikapauṣṭikaraudrakarmeṣu tridhā samidhākāṣṭhāni bhavanti
||

aśokakāṣṭhaṃ śāntyarthe sārdraṃ caiva viśiṣyate |

vitastihastamātraṃ vā tryaṅgulaṃ vāpi cocchṛtam ||

snigdhākārapraśastaṃ tu vidhireṣā vidhīyate |

akoṭaraṃ asuṣiraṃ vāpi śukapatranibhaṃ tathā ||

haritaṃ śuklavarṇaṃ vā kṛṣṇavarṇaṃ vivarjayet |

kṛmibhirna ca bhakṣitaṃ varjyamakoṭaraṃ vāpi sandadhet ||

anyavarṇo prakṛṣṭāstu adharmaścaiva varjitā |

nātiśuṣkā na cārdrāpi na ca dagdhaṃ samārabhe ||

apūtiṃ avakraṃ caiva atyuccaṃ cāpi varjayet |

agnikuṇḍaṃ tathā kṛtvā catuḥkoṇaṃ samantataḥ ||

adhaśceva khanedyatnāccaturhastaṃ pramāṇataḥ |

trihastaṃ dve tu hastāni ekahastaṃ tathaiva ca ||

prāṇibhirvivarjitaṃ nityaṃ siṃhatāsaṃsthitaṃ ca tat |

padmākāraṃ tato vediḥ samantānmaṇḍalākṛtiḥ ||

caturaśraṃ cāpi yatnena kuryāccāpākṛtiṃ tathā |

vajrākārasaṅkāśaṃ ubhayāgraṃ trisūcikam ||

kuryādagnikuṇḍe'smiṃ dvihastā tiyaṃñca tat |

śucau deśe parāmṛṣṭe nadīkūle tathā vare ||

ekasthāvaradeśe ca śmaśāne śūnyaveśmani |

ku + ddhomaṃ susaṃrabdho parvatāgre tathaiva ca ||

śūnyadevakule nityaṃ mahāraṇye tathaiva ca |

yāni sādhanadeśāni kathitānyagrapuḍgalaiḥ ||

etāni sthānānyuktāni homakarmiti sarvataḥ |

kuśaviṇḍakopaviṣṭena sthitvā hastamātraṃ tataḥ ||

kuryāt tatra mantrajño homakarma viśeṣataḥ |

kṣipramebhiḥ sthitaṃ siddhiḥ sthāneṣveva na saṃśayaḥ ||

prāṅmukho udaṅmukho vāpi kuryāt śāntikapauṣṭike |

dakṣiṇena tu raudrāṇi tāni mantrī tu varjayet ||

prāṅmukhe śāntikā siddhiḥ pauṣṭike cāpi udaṅmukhā |

ebhirmantrī sadākālaṃ mantrajāpaṃ tu mārabhet ||

vilvāmraplakṣanyagrodhaiḥ kuryāt karmaṇi pauṣṭikam |

ābhicārukakāṣṭhāni śuṣkakaṭvāmlatīkṣṇakāḥ ||

tāni sarvāṇi varjīta niṣiddhā munibhiḥ sadā |

śāntike pauṣṭike karme sārdrakāṣṭhā praśasyate ||

raudrakarme tathā karmā varjitā munibhiḥ sadā |

teṣāmabhāve samidhānāṃ kāṣṭhaṃ teṣāṃ tu kalpayet ||

samantā kuśasaṃstīrṇaṃ ubhayāgraṃ tu kalpayet |

haritaiḥ snigdhasaṅkāśairmayūragrīvasannibhaiḥ ||

tathāvidhaiḥ kuśairnityaṃ kuryāt śāntikapauṣṭikam |

marakatākāśasaṅkāśaistathā śuṣkaiḥ triṇaiḥ sadā ||

kuryāt pāvakakarmāṇi niṣiddhā jinavarairiha |

nirmale cāmbhaso śuddhe kṛmibhirvarjite sadā ||

tato'bhyukṣya samantā vai kuryāccāpi pradakṣiṇam |

jvālayed vahni yuktātmā upaspṛśya yathāvidhi ||

śucinā tṛṇamūlena kuryādulkā pramāṇataḥ |

muṣṭimātraṃ tato kṛtvā jvālayed vahni yatnataḥ ||

na cāpi mukhavātena vastrāntena vā sadā |

nivāsanaprāvaraṇābhyāṃ varjitā nānyamamvare ||

na cāpi hastavātena upahanyābhiratena vā |

śucivyajanena tathā vastre parṇe cāpi pravātaye ||

samīrite kṛte vahnau ebhirudbhūtamārute |

jvālayedadhimantrajño homārthī susamāhitaḥ ||

trīnvārāṃ tato'bhyukṣe kṛtvā vā apasavyakam |

āhutitrayaṃ tato dadyā ājye gavye tu tatra vai ||

tato kuryāt praṇāmaṃ vai sarvabuddhānatāyinām |

svamantramantranāthaṃ ca tato vande yatheṣṭataḥ ||

agnihṛdaye tato mantre japte japtena vai sadā |

āhvayed vahniyuktātmā puṣpaireva sugandhibhiḥ ||

āhvayati nityaṃ mantrajño sthānaṃ dadyād vicakṣaṇaḥ |

āsanaṃ sthānaṃ datvā tu tena mantreṇa nānyavai ||

dadhiplutamājyamiśraṃ tu madhvāktaṃ samidhāṃ trayam |

juhuyādagnipūjārthaṃ mantrakarmeṇa sarvataḥ ||

ubhayasthaṃ tadā kuryāt samidhānāṃ dravyamiśritam |

ājyamadhvaktasaṃyuktāṃ dadhyamiśre tathaiva ca ||

sahasraṃ lakṣamātraṃ vā śatāṣṭaṃ cāpi kalpayet |

guhyamantrī tathā mantraṃ sakṛjjaptvā kṣipet śikhau ||

jvālāmāline vahnau ekajvāle tathaiva ca |

śāntikarmaṇi juhvīta nirdhūme cāpi pauṣṭikam ||

sadhūme raudrakarmāṇi garhite jinavarṇite |

homakarmaprayuktastu agnau varṇo bhavedyadi ||

śāntike sitavarṇastu śastaṃ jinavaraiḥ sadā |

siddhyanti tatra mantrā vai site'gnau juhvato yadi ||

raktavarṇaṃ tathā nityaṃ pauṣṭikāt siddhimiṣyate |

kṛṣṇe vā dhūmavarṇe ca kapile cāpi pāyikam ||

ityeṣā trividhā siddhiḥ tridhā varṇapravartitā |

anyavarṇābhravarṇā vā vividhākāravarṇitā ||

na siddhisteṣu mantrāṇāṃ punarastīha mahītale |

tādṛśaṃ varṇasaṅkāśaṃ vividhākāravarṇitam ||

śikhiṃ jvalantaṃ dṛṣṭvā tu punaḥ karmaṃ samārabhet |

bhūyo'pi kṛtajāpastu mantrasiddhirbhaved yadi ||

punarhomaṃ pravartīta vidhidṛṣṭena karmaṇā |

visarjyāhvānanā caiva vahniṃ mantramudīrayet ||

pūrvaprakalpitenāpi maṇḍale'smiṃ yathāvidhi |

tenaiva kuryāddhomaṃ vai visarjanāhvānanakarmaṇām ||

sarvakarmāṇi tenaiva kuaryāt tatraiva karmaṇi |

agnicaryā tathārūpaṃ paṭasyāgrata mārabhet ||

siddhyanti tatra mantrā vai pūrvamuktaṃ tathāgataiḥ |

jinavarṇitakarmāṇi kuryānna ca tatra vai sarvataḥ ||

nānyakarmāṇi kurvīta pāpakāni viśeṣataḥ |

garhītā jinavarairyadva viruddhāṃ lokakutsitām ||

uttiṣṭha cakravartirvā bodhisattvo'tha bhūmipaḥ |

pañcābhijñaṃ tathā lābhe devatvaṃ vātha siddhyati ||

paṭe'smin nityayuktajño homakarmaviśāradaḥ |

pātālāṃdhipatyaṃ vā antarīkṣacarāmatha ||

bhaumyadevayakṣatvaṃ yakṣīmākarṣaṇe sadā |

rājye ādhipatye vā viṣaye'smiṃ grāma eva vā ||

vidyādharamasuratvaṃ sarvasattvavaśānuge |

ākarṣaṇe ca bhūtānāṃ mahāsattvāṃ mahātmanām ||

bodhisattvāṃ mahāsattvāṃ daśabhūmisamāśritām |

ānayeddhomakarmeṇa kiṃ punarmānuṣaṃ bhuvi || miṃ

senāpatyaṃ tathā loke aiśvarye ca viśeṣataḥ |

sarvabhūtasamāvaśyaṃ nṛpatatvaṃ tathāpi ca ||

vaśyārthaṃ sarvabhūtānāṃ nṛpatervāpi samaṃ bhuvi |

sarvakarmān tathā nityaṃ kuryāddhomena sarvataḥ ||

sarvato sarvayuktātmā sarvakarma samāśrayet |

niyataṃ siddhyate tasya karma śreyo'rthamuttamam ||

madhyamāścaiva tatraiva siddhimuktā tridhā punaḥ ||

dṛśyate saphalā siddhiḥ homakarme pravartite |

mudrā pañcaśikhāṃ badhvā mantrāṃ caiva keśinīm ||

kuryāt sarvakarmāṇi ātmarakṣāvānudhīḥ |

homakarme pravṛttastu paṭhenmantramimaṃ tataḥ ||

saptajaptāṣṭajaptaṃ vā karme'smiṃ idaṃ sadā |

namaḥ sarvabuddhabodhisattvānāmapratihataśāsanānām ||

tadyathā - om jvala tiṣṭha hū ru ru viśvasambhava sambhave svāhā |

anena mantraprayogeṇa jape kāṣṭhaṃ punaḥ punaḥ |

dvijaptaṃ saptajaptaṃ vā juhyādagnau sa mantravit ||

puṣpadhūpagandha vā sarvaṃ caiva samantataḥ |

vāriṇā mantrajaptena anenaiva tu prokṣayet ||

tato sarvakarmāṇi ārabhed vidhihetunā |

pūrvaprayogeṇaiva karttavyo sarvakarmasu ||

pūrvapañcaśikhāṃ badhvā mahāmudrāṃ yaśasvinīm |

kṛtarakṣī tato bhūtvā keśinyā caiva sadā japī ||

ārabhet sarvakarmāṇi siddhiheto viśāradāḥ |

śakunā yadi dṛśyante śabdā caiva śubhā sadā ||

saphalāstasya mantrā vai varadāne yathepsataḥ |

ādikarmeṣu prayuktastu pravṛttā mantrahetunā ||

saphalā sakalā caiva siddhisteṣu vidhīyate |

jayaśabda paṭaho vā dundubhīnāṃ ca nisvanam ||

siddhiḥ sarvatra hyuktā homakarme samāśritaḥ |

anyā vā śakunā śreṣṭhā pakṣiṇānāṃ vā śubhā rutāḥ ||

vividhākāranirghoṣā śabdārthā jinavarṇitāḥ |

praśastā divyā maṅgalyā divyā manojñā vividhā rutāḥ |

chatradhvajapatākāṃśca yoṣitācāpyalaṅkṛtāḥ |

pūrṇakumbhaṃ tathā ardhadarśanaṃ siddhihetavaḥ ||

anekākāravarṇā vā praśastā lokapūjitā |

teṣāṃ darśana sidhyante mantrā vividhagocarā || iti |

bodhisattvapiṭakāvataṃsakānmahāyānavaipulyasūtrād

āryamañjuśrīmūlakalpāt trayodaśamapaṭalavisaraḥ parisamāptamiti ||

