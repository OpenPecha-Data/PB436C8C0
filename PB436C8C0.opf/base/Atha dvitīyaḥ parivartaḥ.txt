atha dvitīyaḥ parivartaḥ |

atha khalu mañjuśrīḥ kumārabhūtaḥ sarvāvantaṃ parṣanmaṇḍalamavalokya sarvasattvamayānupraveśāvalokinīṃ
nāma samādhiṃ samāpadyate sma | samanantarasamāpannasya ca mañjuśriyaḥ kumārabhūtasya
nābhimaṇḍalapradeśād raśmirniścaranti sma | anekaraśmikoṭīniyutaśatasahasraparivāritā
samantāt sarvasattvadhātumavabhāsya punareva taṃ śuddhāvāsabhavanaṃ avabhāsya sthitābhūt
||

atha khalu vajrapāṇirbodhisattvo mahāsattvaḥ mañjuśriyaṃ kumārabhūtamāmantrayate sma | bhāṣa
bhāṣa tvaṃ bho jinaputra ! sarvasattvasamayānupraveśanaṃ nāma + + + + + + + + + + + ++ +
+ + + + + + + + samanupraviśya tvadīyaṃ mantragaṇaṃ sarvalaukikalokottaraṃ ca mantrasiddhiṃ
samanuprāpnuvanti | evamukta āguhyakādhipatinā yakṣendreṇa mañjuśrīḥ kumārabhūtaḥ paramaguhyamaṇḍalatantraṃ
bhāṣate sma | sarvavidyasañcodanaṃ nāma sa + + vikurvaṇaṃ vidantayati
| dakṣiṇaṃ ca pāṇimudyamya aṅgulyāgreṇa parṣanmaṇḍalamākārayati sma | tasminnaṅgulyagre anekavidyārājakoṭīnayutaśatasahasrāṇi
niśceruḥ | niścaritvā sa sarvāvantaṃ śuddhāvāsabhavanaṃ
mahatāvabhāsenāvabhāṣya va sthitā abhūvam ||

atha mañjuśrīḥ kumārabhūtaḥ, yamāntakasya krodharājasya hṛdayaṃ sarvakarmikaṃ ekavīraṃ āvāhanavisarjanaśāntikapauṣṭika
ābhicāruka antardhānākāśagamanapātālapraveśapādapracārikākarṣaṇavidveṣaṇavaśīkaraṇasarvagandhamālyavilepana-

pradīpasvamantratantreṣupradānaḥ saṃkṣepataḥ yathā yathā prapadyate, tathā tathā sādhyamānaḥ
akṣaraṃ nāma mahāvīryaṃ sarvārthasādhanaṃ mahākrodharājam | katamaṃ ca tat | om| āḥ | hrū|
idaṃ tanmahākrodhasya hṛdayam | sarvakarmikaṃ sarvamaṇḍaleṣu sarvamantracaryāsu ca nirdiṣṭaṃ
mahāsattvena mañjughoṣeṇa sarvavighnavināśanam ||

atha mañjuśrīḥ kumārabhūtaḥ dakṣiṇaṃ pāṇimudyamya krodhasya mūrdhni sthāpayāmāsa | evaścāha
- “namaste sarvabuddhānām|” samanvāharantu buddhā bhagavantaḥ | ye kecid daśadiglokadhātuvyavasthitā
anantāparyāntāśca bodhisattvā maharddhikāḥ samayamadhitiṣṭhanta | ityevamuktvā
taṃ krodharājānaṃ bhrāmayitvā kṣipati sma | samanantaranikṣipte mahākrodharāje sarvāvantaṃ
lokadhātuṃ sattvā kṣaṇamātreṇa ye duṣṭāśayāḥ sattvā maharddhikāḥ tāṃ nigṛhyānayati sma |
taṃ mahāparṣanmaṇḍalaṃ śuddhāvāsabhavanaṃ praveśayati sma | vyavasthāyāśca sthāpayitvā samantajvālāmālākulo
bhūtvā duṣṭasattveṣu ca mūrdhni tiṣṭhate sma ||

atha mañjuśrīḥ kumārabhūtaḥ punarapi taṃ parṣanmaṇḍalamavalokya – śṛṇvantu bhavantaḥ sarvasattvāḥ
yo hyenaṃ madīyaṃ samayamatikramet tasyāyaṃ krodharājā nigrahamāpādayiṣyati | yat kāraṇamanatikramaṇīyā
buddhānāṃ bhagavatāṃ samayarahasyamantrārthavacanapathāḥ bodhisattvānāṃ
ca maharddhikānāṃ samāsanirdeśataḥ kathayiṣyāmi | taṃ śruṇuta sādhu ca suṣṭhu ca manasi
kuruta bhāṣiṣye'ham | namaḥ samantabuddhānām | om ra ra smara apratihataśāsanakumārarūpadhāriṇa
hū hū phaṭ phaṭ svāhā | ayaṃ samāryāḥ ! madīyamūlamantraḥ | āryamañjuśriyaṃ nāma mudrā
pañcaśikhā mahāmudreti vikhyātā taṃ prayojaye asmin mūlamantre sarvakarmikaṃ bhavati
hṛdayam | buddho sarvakarmakaraṃ śivam | om dhānyada namaḥ | mudrā cātra bhavati triśikheti
vikhyātā sarvabhogābhivarddhanī | upahṛdayaṃ cātra bhavati | bāhye hū | mudrā cātra bhavati
triśikheti vikhyātā sarvasattvākarṣaṇī | paramahṛdayaṃ cātra bhavati | muṃ | mudrā bhavati
cātra mayūrāsaneti vikhyātā sarvasattvavaśaṅkarī | sarvabuddhānāṃ hṛdayam | aparamapi
mahāvīraṃ nāma aṣṭākṣaraṃ paramaśreyasaṃ mahāpavitraṃ tribhavavartmīyacchedaṃ sarvadurgatinivāraṇaṃ
sarvaśāntikaraṃ sarvakarmakaraṃ kṣemaṃ nirvāṇaprāpaṇaṃ buddhamiva saṃmukhadarśanopasthitam
| svayameva mañjuśrīrayaṃ bodhisattvaḥ sarvasattvānāmarthāya paramahṛdayaṃ mantrarūpeṇopasthitaḥ
sarvāśāpāripūrakaṃ yatra smaritamā treṇa pañcānantaryāṇi pariśodhayati
| kaḥ punarvādo jāyate | katamaṃ ca tat | om āḥ dhīra hū khacaraḥ | eṣa saḥ mārṣāḥ yuyamevāhaṃ
aṣṭākṣaraṃ mahāvīraṃ paramaguhyahṛdayaṃ buddhatvamiva pratyayasthitam | sarvakāryeṣu
saṃkṣepato mahāgu + + + + + + + + + + + ntaniṣṭhādakṣamiti | mudrā cātra bhavati mahāvīreti
vikhyātā sarvāśāpāripūrakī | āhvānanamantrā cātra bhavati | om he he kumārarūpisvarūpiṇe
sarvabālabhāṣitaprabodhane āyāhi bhagavaṃ āyāhi | kumārakrīḍotpaladhāriṇe maṇḍalamadhye
tiṣṭha tiṣṭha | samayamanusmara | apratihataśāsana hū | mā vilamba | ru ru phaṭ svāhā |
eṣa bhagavaṃ mañjuśriyaḥ āhvānanamantrā | sarvasattvānāṃ sarvabodhisattvānāṃ sarvapratyekabuddhāryaśrāvakadevanāgayakṣagandharvagaruḍakinnaramahoragapiśācarākṣasasarvabhūtānāṃ
ceti
saptābhimantritaṃ candanodakaṃ kṛtvā caturdiśamityūrdhvamadhastiryaksarvataḥ kṣipet | sarvabuddhabodhisattvāḥ
mañjuśriyaḥ svayaṃ tasya parivāraḥ sarvalaukikalokottarāśca mantrāḥ sarve
ca bhūtagaṇāḥ sarvasattvāśca āgatā bhaveyuḥ | namaḥ sarvabuddhānāmapratihataśāsanānām
| om dhu dhura dhura dhūpavāsini dhūpārciṣi hū tiṣṭha samayamanusmara svāhā | dhūpamantraḥ
| candanaṃ karpūraṃ kuṅkumaṃ caikīkṛtya dhūpaṃ dāpayettataḥ | āgatānāṃ tathāgatānāṃ sarvabodhisattvānāṃ
ca dhūpāpyāyitamanasaḥ ākṛṣṭā bhavanti | bhavati cātra mudrā yasya māleti
vikhyātā sarvasattvākarṣaṇī śivā | āhvānanamantrāyāśca ayameva mudrā padmamālā śubhā | āgatānāṃ
ca sarvabuddhabodhisattvānāṃ sarvasattvānāṃ cāgatānāṃ arghyo deyaḥ | karpūracandanakuṅkumairudakamāloḍya
jātīkusumanavamālikavārṣikapunnāganāgavakulapiṇḍitagarābhyāṃ eteṣāmanyatamena
puṣpeṇa yathārttukena vā sugandhapuṣpeṇa miśrīkṛtya anena mantreṇa arghyo deyaḥ
| namaḥ sarvabuddhānāmapratihataśāsanānāṃ tadyathā - he he mahākāruṇika ! viśvarūpadhāriṇi
! arghyaṃ pratīccha pratīcchāpaya samayamanusmara tiṣṭha tiṣṭha maṇḍalamadhye praveśeya praviśa
sarvabhūtānukampaka ! gṛhṇa gṛhṇa hū | ambaravicāriṇe svāhā | mudrā cātra pūrṇeti
vikhyātā sarvabuddhānuvartinī | dhruvā | gandhamantrā cātra bhavati | namaḥ sarvabuddhānāṃ
namaḥ samantagandhāvabhāsaśriyāya tathāgatāya | tadyathā - gandhe gandhe gandhāḍhye gandhamanorame
pratīccha pratīccheyaṃ gandhaṃ samatānusāriṇe svāhā | bhavati cātra mudrā pallavā
nāma sarvāśāpāripūrikā | puṣpamantrā cātra bhavati | namaḥ sarvabuddhānāmapratihataśāsanānām
| namaḥ saṅkusumitarājasya tathāgatasya | tadyathā - kusume kusume kusumāḍhye kusumapuravāsini
kusumāvati svāhā | tenaiva dhūpamantreṇa pūrvoktenaiva dhūpena dhūpayet |

sarvabuddhāṃ namaskṛtya acintyādbhutarūpiṇām |

balimantraṃ pravakṣyāmi samyak sambuddhabhāṣitām ||

namaḥ sarvabuddhabodhisattvānāmapratihataśāsanānāṃ tadyathā - he he bhagavaṃ ! mahāsattva !
buddhāvalokita ! mā vilamba | idaṃ baliṃ gṛhṇāpaya gṛhṇa hū hū sarvaviśva ra ra ṭa ṭa phaṭ
svāhā | nivedhaṃ cānena dāpayet | baliṃ ca sarvabhautikam | bhavati cātra mudrā śaktiḥ
sarvaduṣṭanivāriṇī | namaḥ sarvabuddhānāmapratihataśāsanānāṃ sarvatamo'ndhakāravidhvaṃsināṃ
namaḥ samantajyotigandhāvabhāsaśriyāya tathāgatāya | tadyathā - he he bhagavaṃ ! jyotiraśmiśatasahasrapratimaṇḍitaśarīra
! vikurva vikurva mahābodhisattvasamantajvālodyotitamūrti
khurda khurda avalokaya avalokaya sarvasattvānāṃ svāhā || pradīpamantrā | pradīpaṃ cānena
dāpayet | mudrā vikāsinī nāma sarvasattvāvalokinī | namaḥ samantabuddhānāmapratihataśāsanānām
| tadyathā - jvala jvala jvālaya jvālaya | hu | vivodhaka harikṛṣṇapiṅgala svāhā | agni
kārikā mantrā | bhavati cātra mudrā sampuṭanāma lokaviśrutā | sarva sattvaprabhodyotanī
bhāṣitā munivaraiḥ pūrvaṃ bodhisattvasya dhīmataḥ ||

atha khalu mañjuśrīḥ kumārabhūtaḥ vajrapāṇiṃ bodhisattvamāmantrayate sma | imāni guhyakādhipate
mantrapadāni sarahasyāni paramaguhyakāni

tvadīyaṃ kulavikhyātaḥ sutaṃ ghoraṃ sadāruṇaṃ |

ya eva sarvamantrāṇāṃ sādhyamānānāṃ vicakṣaṇaiḥ ||

mūrdhūṭaka iti vikhyāta + + + jakulayorapi |

tasya nirnāśanārthāya vidyeyaṃ sampravakṣyate ||

namaḥ sarvabuddhabodhisattvānāmapratihataśāsanānām | uṃ kara kara kuru kuru mama kāryam | bhañja
bhañja sarvavighnāṃ | daha daha sarvavajravināyakam | mūrdhaṭakajīvitāntakara mahāvikṛtarūpiṇe
paca paca sarvaduṣṭāṃ | mahāgaṇapatijīvitāntakara bandha bandha sarvagrahāṃ | ṣaṇmukha
! ṣaḍbhuja ! ṣaṭcaraṇa ! rudramānaya | viṣṇumānaya| brahmādyāṃ devānānaya | mā vilamba
mā vilamba | jhal jhal maṇḍalamadhye praveśaya | samayamanusmara | hū hū hū hū hū
hū phaṭ phaṭ svāhā | eṣa saḥ paramaguhyakādhipate paramaguhyaḥ mahāvīryaḥ mañjuśrīḥ ṣaṇmukho
nāma mahākrodharājā sarvavighnavināśakaḥ | anena paṭhitamātreṇa daśabhūmipratiṣṭhāpitabodhisattvā
vidravante | kiṃ punarduṣṭavighnāḥ | anena paṭhitamātreṇa mahārakṣā kṛtā bhavati
| mudrā cātra bhavati mahāśūleti vikhyātā sarvavighnavināśikā | asyaiva krodharājasya
hṛdayam | om hrīḥ jñīḥ vikṛtānana hum | sarvaśatruṃ nāśaya stambhaya phaṭ phaṭ svāhā | anena
mantreṇa sarvaśatrūṃ mahāśūlarogeṇa caturthakena vā gṛhṇāpayati | śatatajapena vā yāvad
rocate, maitratāṃ vā na pratipadyate | atha karuṇācittaṃ labhate | jāpānte muktirna syāt
| mṛyata iti ratnatrayāpakariṇāṃ kartavyaṃ nāśeṣaṃ saumyacittānāṃ mudrāṃ mahāśūlaiva prayojanīyā
| upahṛdayaṃ cātra bhavati | om hrīḥ kālarūpa huṃ khaṃ svāhā | mudrā mahāśūlayaiva
prayojanīyā | sarvaduṣṭāṃ yamicchati taṃ kārayati | paramahṛdayam | sarvabuddhādhiṣṭhitaṃ
ekākṣaraṃ nāma | hū | eṣa sarvakarmakaraḥ | mudrā mahāśūlayaiva prayojanīyā | sarvānarthanivāraṇam
| sarvabhūtavaśaṅkaraḥ saṃkṣepataḥ | eṣa krodharāja sarvakarmeṣu prayoktavyaḥ
maṇḍalamadhye jāpaḥ siddhikāle ca viśiṣyate | visarjanamantrā bhavanti| namaḥ sarvabuddhānāmapratihataśāsanānām
| tadyathā - jayaṃ jaya sujaya mahākāruṇika viśvarūpiṇe gaccha gaccha
svabhavanaṃ sarvabuddhāṃśca visarjaya | saparivārāṃ svabhavanaṃ cānupraveśaya | samayamanusmara
| sarvārthāśca me siddhyantu mantrapadāḥ manorathaṃ ca me paripūraya svāhā || ayaṃ
visarjanamantraḥ sarvakarmeṣu prayoktavyaḥ | mudrā bhadrapīṭheti vikhyātā | āsanaṃ cānena
dāpayet | manasā saptajaptena visarjanaṃ sarvebhyaḥ laukikalokottarebhyo maṇḍalebhyaḥ mantrebhyaścaiva
mantrasiddhiḥ | samayajapakālaniyameṣu ca prayoktavyeti ||

atha khalu mañjuśrīḥ kumārabhūtaḥ punarapi taṃ śuddhāvāsabhavanamavalokya taṃ mahāparṣanmaṇḍalaṃ
svakaṃ ca vidyāgaṇamantrapaṭalavisaraṃ bhāṣate sma | namaḥ sarvabuddhānām apratihataśāsanānām
| om riṭi svāhā || mañjuśriyasyedam anucarī keśinī nāma vidyā sarvakarmikā | mahāmudrāyā
pañcaśikhāyāṃ yojyasarvaviṣakarmasu | namaḥ samantabuddhānāmapratihataśāsanānām |
om niṭi | upakeśinī nāma vidyeyaṃ sarvakarmikā mudrayā vikāsinyā ca yojayet | sarvagrahakarmeṣu
| namaḥ samantabuddhānāmapratihatagatīnām | om niḥ |

vidyeyaṃ balinī nāma sarvakamakarā śubhā |

mudrayā bhadrapīṭhayā saṃyuktā yakṣiṇī ānayed dhruvam ||

nāmaḥ samantabuddhānāṃ acintyādbhutarūpiṇām |

mudrayā śaktinā yuktā sarvaḍākinīghātinī ||

om jñaiḥ svāhā |

vidyā kāpatalinī nāma mañjughoṣeṇa bhāṣitā |

samantāsarvabuddhaiśca praśastā divyarūpiṇī ||

namaḥ samantabuddhānām apratihatagatipracāriṇām |

tadyathā - om varade svāhā |

mudrā triśikhenaiva prayojayet | śreyasātmakaḥ |

bahurūpadharā devī kṣiprabhogapasādhikā ||

namaḥ samantabuddhānāṃ acintyādbhutarūpiṇām |

om bhūri svāhā |

mudrayā śūlasaṃyuktā sarvajvaravināśinī |

namaḥ samantabuddhānāmacintyādbhutarūpiṇām ||

om nu re svāhā |

vidyā tārāvatī nāma praśastā sarvakarmasu |

mudrayā śaktiyaṣṭyā tu yojitā vighnaghātinī ||

namaḥ samantabuddhānāmacintyādbhutarūpiṇām |

tadyathā - om vilokini svāhā |

vidyā lokavatī nāma sarvakośavaśaṅkarī |

yojitā vajramudreṇa sarvasaukhyapradāyikā ||

namaḥ samantabuddhānāmacintyādbhutarūpiṇām |

tadyathā- om viśve viśvasambhave viśvarūpiṇi kaha kaha āviśāviśa | samayamanusmara | ruru tiṣṭha
svāhā |

eṣā vidyā mahāvīryā darśitā lokanāyakaiḥ |

daṃṣṭramudrāsametāstrasarvasattvā + veśinī ||

śubhā varadā sarvabhūtānāṃ viśveti samprakāśitā |

namaḥ samantabuddhānāmacintyādbhutarūpiṇām ||

tadyathā - om śvetaśrī vapuḥ svāhā |

mayūrāsanena mudreṇa vinyastā sarvakarmikā |

mahāśvetiti vikhyātā acintyādbhutarūpiṇī ||

saubhāgyakaraṇaṃ loke naranārīvaśaṅkarī |

namaḥ samantabuddhānāmacintyādbhutarūpiṇām ||

tadyathā - om | khikhirikhiri bhaṅguri sarvaśatruṃ stambhaya jambhaya mohaya vaśamānaya svāhā
|

eṣā vidyā mahāvidyā yoginīti prakathyate |

yojitā vakkramudreṇa duṣṭasattvaprasādinī ||

namaḥ samantabuddhānāmapratihatagatipracāriṇām |

tadyathā - om śrīḥ |

eṣā vidyā mahālakṣmī lokanāthaistu deśitā |

mudrā sampuṭayā yuktā mahārājyapradāyikā ||

namaḥ samantabuddhānāṃ sarvasattvābhayapradāyinām |

tadyathā - om | ajite ! kumārarūpiṇe ! ehi āgaccha mama kāryaṃ kuru svāhā |

ajiteti vikhyātā kumārī amṛtodbhavā |

mudrayā pūrṇayā yuktā sarvaśatrunivāraṇī ||

namaḥ samantabuddhānāmacintyādbhutarūpiṇām |

tadyathā - om jaye svāhā | vijaye svāhā | ajite svāhā | aparājite svāhā |

caturbhaginya iti vikhyātā bodhisattvānucārikā |

paryaṭanti mahīṃ kṛtsnāṃ sattvānugrahakārikāḥ ||

bhrātā stumburuvikhyātā etāsāmanucārakaḥ |

nauyānasamārūḍhā andurdhetuḥ nivāsinaḥ ||

muṣṭimudreṇa vinyastā sarvāśāpāripūrikā |

namaḥ samantabuddhānāṃ lokāgrādhipatīnām ||

tadyathā- om | kumāra ! mahākumāra ! krīḍa krīḍa ṣaṇmukhabodhisattvānujñāta ! mayūrāsanasaṅghodyatapāṇi
raktāṅga ! raktagandhānulepanapriya ! kha kha khāhi khāhi khāhi | huṃ nṛtya nṛtya
| raktāpuṣpārcitamūrti samayamanusmara | bhrama bhrama bhrāmaya bhrāmaya bhrāmaya | lahu
lahu māvilamba sarvakāryāṇi me kuru kuru citrarūpadhāriṇe tiṣṭha tiṣṭha huṃ huṃ sarvabuddhānujñāta
svāhā |

bhāṣitā bodhisattvena mañjughoṣeṇa nāyinā |

ṣaḍvikārā mahī kṛtsnā pracacāla samantataḥ ||

hitārthaṃ sarvasattvānāṃ duṣṭasattvanivāraṇam |

maheśvarasya suto ghoro vaineyārthamihāgataḥ ||

skandamaṅgārakañcaiva grahacihnaiḥ sucihnitaḥ |

mañjubhāṣiṇī tato bhāṣe karuṇāviṣṭena cetasā ||

mahātmā bodhisattvo'yaṃ bālānāṃ hitakāriṇaḥ |

sattvacaryā yataḥ prokto viceruḥ sarvato jagat ||

mudrāśaktiyaṣṭyānusaṃyukto sa mahātmanaḥ |

āvartayati brahmādyāṃ kiṃ punarmānuṣaṃ phalam ||

kaumārabhittamakhilaṃ kalyamasya samāsataḥ |

kārttikeyamañjuśrīḥ mantro'yaṃ samudāhṛtaḥ ||

sattvānugrahakāmyarthaṃ bodhisattva ihāgataḥ |

tryakṣaraṃ nāma hṛdayaṃ mantrasyāsya udāhṛtam ||

sarvasattvahitārthāya bhogākarṣaṇataptaraḥ |

mudrayā śaktiyaṣṭyā tu vinyastaḥ sarvakarmikaḥ ||

om hū jaḥ |

eṣa mantraḥ samāsena kuryānmānuṣakaṃ phalam |

namaḥ samantabuddhānāṃ samantodyotitamūrtinām ||

om vikṛtagraha huṃ phaṭ svāhā ||

upahṛdayaṃ cāsya saṃyukto mudrāśaktinā tathā |

āvartayati bhūtāni sagrahāṃ mātarāṃ tathā ||

sarvamudritamudreṣu vinyastā saphalā bhavet |

vitrāsayati bhūtānāṃ duṣṭāviṣṭavimocanī |

eṣa mañjuśriyasya kumārabhūtasya kārttikeyamañjuśrīrnāma kumāraḥ anucaraḥ sarvakarmikaḥ japamātreṇaiva
sarvakarmāṇi karoti, sarvabhūtāni trāsayati, ākarṣayati, vaśamānayati, śoṣayati,
ghātayati, yathepsitaṃ vā vidyādharasya tat sarvaṃ sampādayati | namaḥ samantabuddhānāmapratihataśāsanānām
| tadyathā - om brahma subrahma brahmavarcase śāntiṃ kuru svāhā ||

eṣa mantro mahābrahmā bodhisattvena bhāṣitaḥ |

śāntiṃ prajagmurbhūtāni tatkṣaṇādeva śītalā ||

mudrā pañcaśikhāyuktā kṣipraṃ svastyayanaṃ bhavet |

ābhicārukeṣu sarveṣu athavo cedapaṭhyate ||

eṣa saṃkṣepata ukto kalpamasya samāsataḥ |

namaḥ samantabuddhānāmapratihataśāsanānām ||

tadyathā - om garuḍavāhana ! cakrapāṇi ! caturbhuja ! hu hu samayamanusmara | bodhisattvo
jñāpayati svāhā ||

ājñapto mañjughoṣeṇa kṣipramarthakaraḥ śivaḥ |

vidrāpayati bhūtāni viṣṇurūpeṇa dehinām ||

mudrā triśikhe yuktaḥ kṣipramarthakaraḥ sthiraḥ |

ya eva vaiṣṇave tantre kathitāḥ kalpavistarāḥ ||

upāyavaineyasattvānāṃ mañjughoṣeṇa bhāṣitāḥ |

namaḥ samantabuddhānāmapratihataśāsanānām ||

tadyathā - om mahāmaheśvara ! bhūtādhipativṛṣadhvaja ! pralambajaṭāmakuṭadhāriṇe sitabhasmadhūsaritamūrti
hu phaṭ phaṭ | bodhisattvo jñāpayati svāhā ||

eṣa mantro mayā proktaḥ sattvānāṃ hitakāmyayā |

śūlamudrāsamāyuktāḥ sarvabhūtavināśakaḥ ||

yanmayā kathitaṃ pūrvaṃ kalpamasya purātanam |

saivamiti vakṣyante sattvā bhūtalavāsinaḥ ||

vividhā guṇavistārāḥ śaivatantre mayoditāḥ |

namaḥ samantabuddhānāmapratihataśāsanānām ||

tadyathā - om śakuna mahāśakuna padmavitatapakṣa sarvapannaganāśaka kha kha khāhi khāhi samayamanusmara
| hu tiṣṭha | bodhisattvo jñāpayati svāhā ||

eṣa mantro mahāvīryaḥ vainateyeti viśrutaḥ |

durdāntadamako śreṣṭhaḥ bhogināṃ viṣanāśanam ||

mahāmudrayā samāyuktāḥ hantyanartha sudāruṇām |

vicikitsayati na sandeho viṣaṃ sthāvarajaṅgamam ||

sattvānupāyavaineyā bodhisattvasamājñayā |

vicerurgaruḍarūpeṇa pākṣirāṭ sa mahādyutiḥ ||

yāvantaḥ gāruḍe tantre kathitāḥ kalpavistarāḥ |

te mayaivoditāḥ sarve sattvānāṃ hitakāraṇāt ||

garutmā bodhisattvastu vainateyārthamihāgataḥ |

bhogināṃ viṣanāśāya viceruḥ pakṣirūpiṇaḥ ||

yāvanto laukikā mantrāḥ te'smi kalpa udāhṛtāḥ |

vaineyārthaṃ hi sattvānāṃ vicarāmi tathā tathā ||

ye tu tāthāgatīmantrāḥ kuliśāṅkukulayorapi |

te'smin kalpavistare bhāṣiutā pūrvameva tu ||

yathā hi dhātrī bahudhā bālānāṃ lālati yatnataḥ |

tathā bāliśabuddhīnāṃ mantrarūpī carāmyaham ||

daśabalai kathitaṃ pūrve adhunā ca mayoditam |

sakalaṃ mantratantrārthaṃ kumāro'pyāha mahādyutiḥ ||

jinavaraiśca ye gītā gītā daśabalātmajaiḥ |

mañjusvareṇa te gītā acintyādbhutarūpiṇām ||

atha khalu mañjuśrīḥ kumārabhūta sarvāvantaṃ śuddhāvāsabhavanaṃ taṃ ca mahāparṣanmaṇḍalavalokya
sarvasamayasañcodanīṃ nāma samādhiṃ samāpadyate sma | yatra samādheḥ pratiṣṭhitasya aśeṣasattvanirhāracaryāmanasaḥ
sarvasattvā pratiṣṭhitāḥ bhaveyuḥ, samanantarasamāpannasya mañjuśriyaḥ
kumārabhūtasya sarvāvantaṃ śuddhāvāsabhavanaṃ vicitramaṇiratnavyūhālaṅkāramaṇḍalaṃ
acintyādbhutabodhisattvavikurvaṇaṃ sarvapratyekabuddhāryaśrāvakacaryāpraviṣṭairapi bodhisattvaiḥ
daśabhūmipratiṣṭhiteśvarairapi na śakyate maṇḍalaṃ likhituṃ vā, kaḥ punarvādo pṛthagjanabhūtaiḥ
sattvai ta divyamāryamaṇḍalasamayanirhāravasthānāvasthitaṃ mañjuśriyaṃ kumārabhūtaṃ
dṛṣṭvā sarve buddhā bhagavantaḥ sarvapratyekabuddhāḥ, sarve āryaśrāvakāḥ, sarve
bodhisattvāḥ, daśabhūmipratiṣṭhitāḥ, yauvarājyābhiṣekasamanuprāptā āryā pratipannāśca sarve
sattvā sāśravā anāśravāśca mañjuśriyaḥ kumārabhūtasyādhiṣṭhānenācintyaṃ buddhabodhisattvācaryāniṣyanditaṃ
samādhiviśeṣamānasodbhavaṃ maṇḍalaṃ praviṣṭamātmānaṃ sañjānante sma | na
śakyate tat pṛthagjanaiḥ sattvaiḥ samanasāpyālambayitum, kaḥ punarvādo likhituṃ lekhayituṃ
vā ||

atha mañjuśrīḥ kumārabhūtaḥ, tā mahāparṣanmaṇḍalasamayamanupraviṣṭaḥ sattvānāmantrayate sma
| śṛṇvantu mārṣāḥ ! anatikramaṇīyametat tathāgatānāṃ bodhisattvānāṃ ca samayaḥ, kaḥ punarvādo'nyeṣāṃ
sattvānām āryānāryāṇām | atha mañjuśrīḥ kumārabhūtaḥ vajrapāṇiṃ guhyakādhipatimāmantrayate
sma | nirdiṣṭaṃ bho jinaputrātikrāntamānudhyakaṃ samayaṃ mānasodbhavaṃ mānuṣyakaṃ
tu vakṣye parinirvṛtānāṃ ca tathāgatānām, yatra sattvā samanupraviśya sarvamahālaukikalokottarā
siddhiṃ gaccheyuḥ ||

atha khalu vajrapāṇirguhyādhipatiḥ mañjuśriyaṃ kumārabhūtamāmantrayate sma | bhāṣa bhāṣa tvaṃ
bho jinaputra ! yasyedānīṃ kālaṃ manyase |

parinirvṛte lokanāthe śākyasiṃhe anutare |

buddhatva iva sattvānāṃ tvadīyaṃ maṇḍalaṃ bhuvi ||

dṛṣṭimātro hi loko'smin mantrā siddhiṃ prajagmire |

ajñānavidhihīnaṃ tu śayānavikṛtena vā ||

mantrā siddhiṃ na gaccheyuḥ brahmasyāpi mahātmanaḥ |

anabhiyuktā tantre'smin adṛṣṭasamayodite ||

mantrā siddhiṃ na gacchanti yatnenāpyanekadā |

samayaprayogahīnaṃ śakrasyāpi prayatnataḥ ||

mantrāḥ siddhiṃ na gacchanti kiṃ punarbhuvi mānuṣe |

samayaśāstratattvajñe caryākarmasu sādhane |

paṭhitamātrā hi sidhyante mātrā āryā ca laukikāḥ ||

maṇḍalaṃ mañjughoṣasya praviṣṭaḥ sarvakarmakṛt |

mantrasiddhirdhruvaṃ tasya kumārasyaiva śāsane ||

atha khalu vajrapāṇirguhyādhipatiḥ taṃ mahāsattva madhye bhāṣate sma | saṃkṣepataḥ bho bho mahābodhisattva
! sattvānāmarthāya maṇḍalavidhānaṃ bhāṣasveti ||

evamuktastu guhyakādhipatinā mañjuśrīḥ kumārabhūtaḥ sarvasattvānāmarthāya maṇḍalavidhānaṃ bhāṣate
sma | ādau tāvat pratihārakapakṣe caitravaiśākhe ca māse sitapakṣe praśastadivase śuddhagrahanirīkṣite
śubhanakṣatrasaṃyukte śuklapratipadi pūrṇamāsyāṃ vā anye vā kāle prāvṛṇmāsavivarjite
pūrvāhṇe bhūmimadhiṣṭhātavyaṃ mahānagaramāsṛtya yatra vā svayaṃ tiṣṭhenmaṇḍalācāryaḥ
samudragāminīṃ vā nadīmāśrityaḥ, samudrataṭasamīpaṃ vā mahānagarasya pūrvottare digbhāge
nātidūre nātyāsanne maṇḍalācāryeṇa sattvānā saptāhaṃ pakṣamātraṃ vā ekānte uḍayaṃ
kṛttvā prativastavyam | yaḥ tasmin sthāne sucaukṣaṃ pṛthivīpradeśaṃ samantāccaturasraṃ ṣoḍaśahastaṃ
dvādaśahastaṃ vā apagatapāṣāṇakaṭhallabhasmāṅgāratuṣakapālāsthivarjitaṃ sucaukṣaṃ
supasuparikarmitaṃ pṛthivīpradeśaṃ nighrātmakenodakena pañcagavyasanmiśritena candanakarpūrakuṅkumodakena
vā yamāntakena krodharājenāṣṭasahasrābhimantritena pañcaśikhamahāmudrāsaṃyuktena
taṃ pṛthivīpradeśaṃ abhyukṣayeccaturdikṣu ityūrdhvamadhastiryag vidikṣu ca sarvataḥ
kṣipet | tato taṃ pṛthivīpradeśaṃ samantāccaturasraṃ ṣoḍaśahastaṃ dvādaśahastaṃ vā aṣṭahastaṃ
vā, tatra ṣoḍaśahastaṃ jyeṣṭhaṃ madhyaṃ dvādaśahastaṃ kanyasaṃ aṣṭahastam | etat trividhaṃ
proktaṃ maṇḍalaṃ sarvadarśibhiḥ rājyakāmāya tato jyeṣṭhaṃ madhyamaṃ sambhogavardhanaṃ
kanyasaṃ samayamātraṃ tu sarvakarmakaraṃ śivam | tato'nyatamaṃ manasepsitaṃ maṇḍalamālikhet
| tatra taṃ pṛthivīpradeśaṃ dvihastamātraṃ khanet | tatra pāṣāṇāṅgārabhasmāsthikeśādayo
vividhā vā prāṇakajātayaḥ yadi dṛśyante, anyaṃ pṛthivīpradeśaṃ khanet | nirupahatyaṃ nirupadravaṃ
bhavet | na cet parvatāgranadīpulinasamudrotsaṅgamahānadīpulinasikatādicayaṃ mahatā
prayatnataḥ sa pratyavekṣitaṃ sucaukṣa niḥprāṇakaṃ kṛtvā likhet | taṃ pṛthivīpradeśaṃ
bhūyo niḥprāṇenodakena pañcagavyasanmiśreṇa nadīkūlamṛttikayā medhyayā valmīkamṛttikayā
vā yatra prāṇakā na santi, tayā mṛttikayā pūrayitavyam | pūrayitvā ca svākoṭitaṃ samatalaṃ
samantāt trividhaṃ maṇḍalaṃ yathepsitaṃ kārayet | caturdikṣu catvāraḥ khadirakīlakāṃ nikhanet
| krodharājenaiva saptābhimantritaṃ kṛtvā, pañcaraṅgikeṇa sūtreṇa saptābhimantritena
krodhahṛdayena kṛtvā samantā tanmaṇḍalaṃ caturasrākāreṇa veṣṭayet | evaṃ madhyame sthāne evamabhyantare
caturasrākāraṃ kārayet | madhyasthānasthitena maṇḍalācāryeṇa vidyā aṣṭasahasraṃ
mūlamantrā uccārayitavyā mahāmudrā pañcaśikhāṃ badhvā mūṃlamantreṇa sasakhāyarakṣā ātmarakṣā
ca kāryā | japataśca niṣkasarvahimaṇḍalaṃ pradakṣiṇīkṛtya prāṅmukhaḥ kuśaviṇḍakopaviṣṭaḥ
sarvabuddhabodhisattvānāṃ manasi kurvāṇaḥ | samantācca tanmaṇḍalaṃ caturasrākāreṇa veṣṭayet
| bahirnādhaḥ ekarātroṣitāṃ kṛtvā pravāsayet ||

tatra maṇḍalācāryeṇa kṛtapuraścaraṇena svatantramantrakuśalena upāyasattvārthamahāyānādhimuktena
ekarātroṣitena susakhāyasametena vidhiśāstradṛṣṭena karmaṇā pañcaraṅgikena cūrṇena ślakṣṇojjvalena
suparikarmakṛtena ṣaḍkṣarābhimantrite hṛdayenābhimantyaṃ taṃ cūrṇaṃ maṇḍalamadhye
sthāpayet | bahiścocchritadhvajapatākatoraṇe catuṣpathālaṅkṛtaṃ kadalīstasbharopitaphalabharitapiṇḍībhiḥ
pralambamānamāhatabherīmṛdaṅgaśaṅkhatantrīnirghoṣanināditaṃ pṛthivīpradeśaṃ
kuryāt | praśastaśabdadharmaśravaṇacatupparṣānukūlamahāyānasūtrāṃ caturdikṣu pustakāṃ
vācayan ||

tadyathā - bhagavatī prajñāpāramitā dakṣiṇāṃ diśi vācayet | āryacandrapradīpasamādhiḥ paścimāyāṃ
diśi | āryagaṇḍavyūha uttarāyāṃ diśi | āryasuvarṇaprabhāsottamasūtraṃ pūrvāyāṃ diśi |
evamadhītacatuḥsūtrāntikaṃ pudgalāṃ dharmabhāṇakaṃ pustakābhāvādddhyeṣayet | dharmaśravaṇāya
tato maṇḍalācāryeṇotthāya candanakarpūrakuṅkumavyāmiśrakeṇa śvetasugandhapuṣpaiḥ mūlamantraṃ
japatā sarvatastaṃ maṇḍalamabhikiret | abhikīrya ca bahirnirgacchet | saptāhāddhaviṣyāhāroṣitāṃ
dvau trayo vā utpāditabodhicittaṃ upoṣadha upavāsocitāṃ citrakarā nipuṇatarāṃ
praveśayet | mūlamantreṇaiva śikhāvandhaṃ kṛtvā, tataḥ suvarṇarūpyavividharatnapañcavicitrojjvalacārusūkṣmacūrṇatāmbrāṃ
pratigṛhya, mahābhogaiḥ sattvaiḥ mahārājānaiśca dhārmikaiḥ
likhāpanīyam | bodhiparāyaṇīyaṃ bodhiparāyaṇaṃ niyataṃ ||

maṇḍalaṃ darśanādevaṃ kiṃ punarmantrasādhane |

sattvānāmalpapuṇyānāṃ nirvṛte śākyapuṅgave ||

kuta evaṃvidhā bhogā vidhireṣā tu kalpyate |

daridrajanatāṃ dṛṣṭvā mañjughoṣo mahādyutiḥ ||

udīrayet kalpasaṃkṣepaṃ maṇḍalaṃ tu samāsataḥ |

śālitaṇḍulacūrṇaistu sūkṣmaiḥ pañcaraṅgojjvalaiḥ ||

śuklapītaraktakṛṣṇaharitavarṇairvarṇayet |

pūrvasthāpitakaṃ cūrṇaṃ maṇḍalācāryeṇa svayaṃ gṛhya, mahāmudrāṃ pañcaśikhāṃ badhvā mūlamantraṃ
japatā taṃ cūrṇaṃ mudrayet | apareṇa tu sādhakācāryeṇa maṇḍalabahirdakṣiṇapūrvāyāṃ diśi
vidhidṛṣṭena karmaṇā agnikuṇḍaṃ kārayet | dvihastapramāṇaṃ hastamātranimnaṃ samantāt padmapuṣkarākāraṃ
bahiḥ padmapuṣkarākārā palāśakāṣṭhasamidbhiḥ agniṃ prajvālya śrīphalakāṣṭhasamidhānāṃ
vitastimātrapramāṇānāṃ sādrāṃ dadhimadhughṛtāktā mūlamantraṃ ṣaḍakṣarahṛdayena vā
mudrāmuṣṭiṃ badhvā āhvayet | āhūya ca pūrvoktainaiva ekākṣaramūlamantrahṛdayena bhūyo aṣṭaśataṃ
juhuyāt ||

tato maṇḍalācāryeṇa baddhoṣṇīṣakṛtaparikaraḥ ātmanā citrakarāṃśca nipuṇatarānātmanā kārayet
| tato maṇḍalācāryeṇa buddhabodhisattvāṃ manasi kurvatā pūrvoktenaiva dhūpamantreṇa dhūpaṃ
daitā añjaliṃ kṛtvā sarvabuddhabodhisattvāṃ praṇamya, mañjuśriyaṃ kumārabhūtaṃ namaskṛtya
cūrṇaṃ gṛhītvā, ākārayet | rūpaṃ citrakaraiśca pūrayitavyam | etena vidhinā prathamata eva
buddhaṃ bhagavantaṃ śākyamuniṃ sarvākāravaropetaṃ ratnasiṃhāsanopaviṣṭaṃ śuddhāvāsabhavanasthaṃ
dharmaṃ deśayamānamālikhet | likhitaśca maṇḍalācāryasyānusādhakena ātmarakṣāvidhānaṃ
mūlamantreṇa kṛtvā sarvabhūtikā balirdeyā caturdikṣurdhvamadhaḥ bahirmaṇḍalasya kṣipet
||

tato snātvā agnikuṇḍasamīpaṃ gatvā śucivastraprāvṛtena śucinā kṛtā rakṣāvidhānena ghṛtāhutīnāṃ
kuṅkumamiśrāṇāmaṣṭasahasraṃ juhuyānmūlamantreṇa | tataḥ kuśaviṇḍakopaviṣṭena japaṃ kurvataḥ
tatraiva sthātavyam | śvetasarṣapāṇāmaṣṭābhimantritaṃ kṛtvā yamāntakakrodharājenābhimantrya
śarāvasampuṭe sthāpayet | anekākāravikṛtarūpaghorasvaravātavarṣadurdinamanyatamānyatamaṃ
vā vighnamāgataṃ dṛṣṭvā hutena sarṣapāhutayaḥ sapta hotavyāḥ | tato vighnāḥ praṇaśyanti
| manuṣyavighnairvā pañcāhutayo hotavyā | stambhitā bhavanti aśaktivantaḥ puruṣā mṛyanti
vā | amānuṣyairvā gṛhṇante tatkṣaṇādeva na sandehosti | kathañcana śakro'pi mriyate kṣipram
| kiṃ punarduṣṭacetasā manuṣyāḥ, itare vā vighnā yamāntakakrodhabhayā nirnaṣṭā vidravanti
ito ita iti ||

tato'nusādhakena tatraiva kuśaviṇḍakopaviṣṭena yamāntakakrodharājānaṃ japaṃ kurvāṇa sthātavyam
| tato maṇḍalācāryeṇa bhagavataḥ śākyamuneḥ pratimāyā dakṣiṇe pārśve dvau pratyekabuddhau
padmāsanopaviṣṭau paryaṅkenopaviṣṭau kāryau, tayoradhastād dvau mahāśrāvakau dharmaṃ śṛṇvantaḥ
kāryau | teṣāmapi dakṣiṇataḥ bhagavānāryāvalokiteśvaraḥ sarvālaṅkāravibhūṣitaḥ śaratkāṇḍagauraḥ
padmāsanopaviṣṭaḥ, vāmahastena padmaṃ gṛhītvā dakṣiṇahastena varadaḥ | tasyāpi
dakṣiṇataḥ bhagavatī paṇḍaravāsinī padmahastā dakṣiṇena hastena bhagavantaṃ śākyamuniṃ
vandamānā padmāsanopaniṣaṇṇā jaṭāmakuṭadhāriṇī śvetapaṭṭavastranivastā paṭṭāṃśukottarāsaṅginī
kṛṣṇabhasmatṛmuṇḍīkṛtā | evaṃ tārā, bhrukuṭī svakasvakāsaneryāyathe susthitā kāryā | upariṣṭācca
bhagavatī teṣāṃ prajñāpāramitā, tathāgatalocanā, uṣṇīṣarājā svakāryāḥ | evaṃ bodhisattvāḥ
ṣoḍaśa kāryāḥ | tadyathā - samantabhadraḥ, kṣitigarbhaḥ, gaganagañjaḥ sarvanīvaraṇaviṣkambhī,
apāyajaha maitreyaḥ, camaravyagrahastaḥ, buddhaṃ bhagavantaṃ nirīkṣamāṇaḥ,
vimalagatiḥ, vimalaketuḥ, sudhana, candraprabha, vimalakīrti, sarvavyādhicikitsakaḥ sarvadharmīśvararājaḥ,
lokagatiḥ, mahāmatiḥ, patidharaśceti | ete ṣoḍaśa mahābodhisattvāḥ prasannamūrtayaḥ
sarvālaṅkārabhūṣitā lekhyāḥ | pradhānavidyārājaḥ, vidyārājñī abjakūle rūpakamudrā
| sa ca yathāsmarattaḥ āgamataśca yathāsthāneṣu vā śeṣā lekhyāḥ | ante ca sthāne caturasrākāraṃ
sthānaṃ sthāpaye padmapuṣpasaṃskṛtam | yena smaritā vidyā devatā te'smin sthāne tiṣṭhantviti
||

evaṃ dakṣiṇe pārśve bhagavataḥ śākyamuneḥ dvau pratyekabuddhau gandhamādanaḥ, upāriṣṭaśceti
| evaṃ prāṅmukhaṃ maṇḍalaṃ sarvataḥ praveśadvāraṃ kāryam | bhagavataḥ śākyamuneḥ pārśve aparau
dvau pratyekabuddhau candanasiddhaśceti ālekhyau | teṣāmadhastād dvau mahāśrāvakau mahākāśyapamahākātyāyanaścālekhyau
| teṣāmapi vāmataḥ āryavajrapāṇikuvalayaśyāmābhaḥ prasannamūrtiḥ
sarvālaṅkārabhūṣitaḥ dakṣiṇe cāmaravyagrahastaḥ vāmena krodhamūrtihastaḥ vajramuṣṭiḥ
vajrāṅkuśi vajraśṛṅkhalā subāhu vajrasena yathāveṣacinhasthānāsanasarvavidyārājñārājñīsaparivāraḥ
rūpamudrādiṣu yathāsmaraṇā lekhyāḥ | teṣāmapi vāmataḥ caturasrākāramubhayavajramudrāṃ
likhet | likhya ca vaktavyam, ye'tra sthāne na smaritā vidyāgaṇāḥ, te'tra sthānena
smaritā vidyāgaṇāḥ, te'tra sthāne tiṣṭantviti ||

teṣāmupariṣṭāt vedyāramitāḥ bhagavatī māmakī ālekhyāḥ sarvālaṅkāravibhūṣitāśca tāḥ prasannamūrtayaḥ
||

teṣāmapyupariṣṭā aṣṭau uṣṇīṣarājānaḥ samantajvālamālākulāḥ | mudrā ca svakasvakāni mahārājacakravartīrūpāṇi
ālekhyāni | kanakavarṇasuprasannendriyāṇi sarvālaṅkāravibhūṣitāni | īṣat tathāgataḥ
pratimadṛṣṭijātāni | tadyathā - cakravartī, uṣṇīṣaḥ, abhyudgatoṣṇīṣa, sitātapatra,
jayoṣṇīṣa, kamaloṣṇīṣa, tejorāśi, unnatoṣṇīṣa iti ||

ete ataḥ uṣṇīṣarājānaḥ pratyekabuddhānāṃ vāmataḥ ālekhya, dvāre buddho bodhisattvo kāryapraveśatadakṣiṇato
lokātikrāntagāmī nāma jaṭāmakuṭadhārī saumyamūrtiḥ dakṣiṇahastena akṣasūtraṃ
gṛhītvā vāmahastena kamaṇḍaluṃ dvārābhimukhaḥ īṣadbhrukuṭīvadanaḥ vāmataḥ praveśe mahābodhisattva
ajitañjayo nāma ālekhyaḥ | prasannamūrtiḥ jaṭāmakuṭadhārī daṇḍakamaṇḍaluvāmakarāvasaktaḥ
dakṣiṇahastena akṣasūtraṃ gṛhītvā varapradānakaraḥ īṣadbhrukuṭivadanaḥ dvārābhimukha
ālekhyaḥ ||

siṃhāsanasyādhastād dharmacakraḥ samantajvālamālākulaḥ, tasyāpyadhastāt ratnavimānaḥ, tatrastho
bhagavāṃ mahābodhisattvaḥ mañjuśrīḥ kumārabhūtaḥ kumārarūpī kuṅkumagaurākāraḥ prasannamūrtiḥ
cārurūpī īṣit prahasitavadanaḥ vāmahaste nīlotpalāvasaktaḥ dakṣiṇahastena śrīphalāvasaktavaradaḥ
sarvabālālaṅkārabhūṣitapañcacīrakopaśobhitaḥ muktāvalīyajñopavītaḥ paṭṭāṃśukottarīyaḥ
paṭṭavastranivastaḥ samantaprabhaḥ samantajvālamālākulaḥ padmāsanopaniṣaṇṇaḥ yamāntakakrodharājatadṛṣṭiḥ
maṇḍalapraveśadvārābhimukhaḥ cārudarśano sarvataḥ ālekhyaḥ ||

tasya dakṣiṇe pārśve padmasyādhastād yamāntakaḥ krodharājā ālekhyaḥ mahāvikṛtarūpī samantajvālamālākulaḥ
ājñāṃ pratīcchamānaḥ mahābodhisattvagatadṛṣṭiḥ sarvata ālekhyaḥ | vāmapārśve
padmasyādhastācchuddhāvāsakāyikāḥ devaputrarūpiṇaḥ bodhisattvāḥ pañca ālekhyāḥ | tadyathā
- sunirmalaḥ sudāntaḥ, suśāntaḥ, saṃśuddhaḥ tamodghātanaḥ, samantāvalokaśceti | sarve ca te
śuddhāvāsabhavanopaniṣaṇṇaḥ anekaratnojvalaśilātalākāraḥ samantajvālavicitrapuṣpāvakīrṇaścārurūpī
ālekhyaḥ ||

bahiḥ samantāccaturasrākāraṃ catustoraṇākāraṃ caturdiśaṃ vicitrapañcaraṅgojjvalaṃ supraguṇarekhāvanaddhaṃ
abhyantaramaṇḍalaṃ kāryam | pūrvāyāṃ diśi bhagavataḥ śākyamuneḥ upariṣṭād rekhābhiḥ
madhye saṅkusumitarājendraḥ padmāsanopaniṣaṇṇaḥ tathāgatavigrahaḥ svalpamātraḥ kāryasamantajvālamālākulaḥ
varadapradānahastaḥ paryaṅkopaniṣaṇṇaḥ ||

tasya dakṣiṇataḥ uṣṇīṣacakravarttimudrā lekhyā | vāmatastejorāśimudrā lekhyā | tathāgatalocanāyā
upariṣṭāt prajñāpāramitāmudrā lekhyā | bhagavataḥ āryāvalokiteśvarasyopariṣṭāt prajñāpāramitāmudrāyā
dakṣiṇataḥ bhagavānamitābhaḥ tathāgatavigrahaḥ kāryaḥ varapradānahastaḥ padmāsanopaniṣaṇṇaḥ
samantajvālamālākulaḥ ||

tasyāpi dakṣiṇataḥ pātracīvaramudre kāryau | evamanupūrvataḥ praveśasthāne padmamudrā kāryāḥ
| bhagavatā saṅkusumitarājasya tathāgatasya vā mato uṣṇīṣatejorāśimudrā lekhyā samantajvālamālākulāḥ
||

tasyāpi vāmataḥ ratnaketustathāgataḥ kāryaḥ, ratnaparvatopaniṣaṇṇaḥ dharmaṃ deśayamānaḥ nīlavaiḍūryamarakatapadmarāgavicitrajvālārciṣi
nirgatasamantātsamantaprabha ālekhyaḥ ||

tasyāpi vāmataḥ jayoṣṇīṣamudrā samantajvālamālākulā ālekhyā | tasyāpi vāmataḥ dharmacakramudrā
ālekhyā samantajvālāvatī | tasyāpi vāmataḥ khakharakakamaṇḍalumakṣasūtrakamaṇḍaluṃ bhadrapīṭhamudrā
ālekhyā | anupūrvataḥ dvārasthāne vajrasūcyobhayataḥ samantajvāla ālekhyaḥ |
bhagavato mañjuśriyasyādhastānmahāmudrā pañcaśikhā nāma utpalamudrā vā lekhyā | samantajvālinau
etau anyo'nyāsaktaṃ samantamaṇḍalākāramālekhyam | dvārataḥ paścānmukhapraveśataḥ prāṅmukhaśca
kāryaḥ | sarveṣvapi bahirmaṇḍalaṃ bhavati pañcavarṇaraṅgojjvalaṃ vicitracārudarśanaṃ,
catuḥkoṇavibhaktaṃ, catustoraṇākāraṃ caturdiśaṃ dvihastamātrābhyantaramaṇḍalato bahirālekhyam
| pūrvasyāṃ diśi mahābrahmā caturmukhaḥ śuklavastranivastaḥ śvetastrottarāsaṅginaḥ
śvetayajñopavītaḥ kanakavarṇaḥ jaṭāmakuṭadhārī daṇḍakamaṇḍaluṃ vāmāvasaktapāṇiḥ ||

tasya dakṣiṇataḥ ābhāsvaro devaputraḥ kāryaḥ kanakavarṇaḥ dhyānāntaragatamūrttiḥ paṭṭavastranivastaḥ
paṭṭāṃśukottarīyaḥ suprasannavadanaḥ jaṭāmakuṭadhārī śvetayajñopavītaḥ paryaṅkopaniṣaṇṇaḥ
dakṣiṇahastena varadaḥ ||

tasya dakṣiṇata akaniṣṭho devaputraḥ kāryaḥ sarvālaṅkārabhūṣitaḥ prasannamūrttiḥ dhyānagatacetasaḥ
paṭṭavastranivasananivastaḥ paṭṭāṃśukottarīyaḥ ||

tasya dakṣiṇataḥ paryaṅkopaviṣṭaḥ dakṣiṇahastena varadaḥ śvetayajñopa vītaḥ ||

evamanupūrvataḥ, santuṣitaḥ sunirmitaḥ, paranirmitaḥ, suyāmaśakraprabhṛtayo devaputrā ālekhyā
yathānupūrvataḥ yathāveṣasaṃskṛtāḥ ||

śakrasyādhastāccaturmahārājakāyikāḥ sadāmattāḥ mālādhāriṇo karoṭapāṇayaḥ vīṇādvitīyakā lekhyāḥ
| bhaumāśca devaputrā yathānupūrvataḥ yathāveṣenālekhyāḥ ||

evaṃ dakṣiṇāyāṃ diśi avṛha anaya sudṛśa sudarśanaṃ parīttābha puṇyaprasavaprabhṛtayo devaputrā
ālekhyā yathāveṣasthānāḥ ||

evaṃ paścimāyāṃ diśi cottarāyāṃ diśi teṣāmadhastād dvipaṅktyāśritā ālekhyāḥ | dvitīyamaṇḍalād
bahistṛtīyamaṇḍalaṃ bhavati | caturdiśaṃ catvāro mahārājānaḥ anupūrvata ālekhyāḥ ||

uttarāyāṃ diśi praviśato dakṣiṇaḥ dhanadaḥ, nidhisamīpasthaḥ sarvālaṅkārabhūṣitaḥ īṣadbhagnakirīṭa
yakṣarūpī | tasya dakṣiṇataḥ maṇibhadrapūrṇabhadrau yakṣasenāpatī ālekhyau ||

evamanupūrvataḥ hārītī mahāyakṣiṇī ālekhyā | priyaṅkaraḥ kumāra utsaṅgopaviṣṭo maṇḍalaṃ nirīkṣamāṇaḥ
ālekhyāḥ| pañcikaḥ piṅgalaḥ bhīṣaṇaśca ālekhyaḥ ||

teṣāṃ ca samīpe yakṣāṇāṃ mudrā ālekhyāḥ | evamanupūrvataḥ varuṇo pāśahasta paścimāyāṃ diśi ālekhyaḥ
| nāgau nandopanandau takṣakavāsukiprabhṛtayo'ṣṭau mahānāgarājānaḥ ālekhyāḥ ||

evaṃ dvipaṅktyāśritāḥ anupūrvataḥ yakṣarākṣasakinnaramahoragaṛṣayaḥ siddhapretapiśācagaruḍakinnaramanuṣyā
manuṣyādyā oṣadhayaśca maṇiratnaviśeṣāḥ parvatāḥ saritaḥ dvīpāśca anupūrvataḥ
sarve pradhānā lekhyāḥ |

dakṣiṇāyāṃ diśi yama ālekhyaḥ saparivāraḥ | mātarāḥ sapta pūrvadakṣiṇasyāṃ diśi | agniḥ samantajvālamālākulaḥ
daṇḍakamaṇḍaluakṣasūtravyagrapāṇiḥ jaṭāmakuṭadhārī śvetavastranivastaḥ paṭṭāṃśukottarāsaṅgikaḥ
śvetayajñopavīta kanakavarṇaḥ bhasmatripuṇḍarīkṛtaḥ ||

evaṃ nānākaraṇapraharaṇaveṣasaṃsthānavarṇatattvadvipaṅkti āśritā ālekhyāḥ | sarvataḥ praviśato
bahirmaṇḍale umāpatirvṛṣavāhanāstriśūlapāṇiḥ, umā ca devī kanakavarṇā sarvālaṅkārabhūṣitā,
kārtikeyaśca mayūrāsanaḥ śaktyudyatahastaḥ kumārarūpī ṣaṇmukhaḥ raktābhāsamūrtiḥ pītavastrāanivastaḥ
| pītavastrottarāsaṅgaḥ vāmahastena ghaṇṭāṃ gṛhītvā raktapatākāṃ ca anupūrvataḥ
bhṛṅgiriṭi atyantakṛśākāraḥ mahāgaṇapatinandikeśvaramahākālau mātarāḥ sapta yathābharaṇapraharaṇaveṣasaṃsthānābhilekhyāḥ
| aṣṭau vasavaḥ, sapta ṛṣayaḥ, viṣṇuścakrapāṇiścaturbhujo
gadāśaṅkhāsihasto garuḍāsanaḥ sarvālaṅkārabhūṣitaśca | aṣṭau grahāḥ, saptaviṃśatinakṣatrāḥ,
yeṣu caranti bhuvi maṇḍale upagrahāścāṣṭā devā lekhyāḥ anupūrvaśaḥ pañcadaśa tithayaḥ
sitakṛṣṇā, dvādaśa rāśayo ṣaṭ ṛtavo, dvādaśa māsāḥ saṃvatsaraśca | caturbhaginyaḥ nāvābhirūḍhāḥ
bhrātṛpañcamāḥ salilavāsinaśceti saṃkṣepato mudrāsu vyavasthāpyā hi devatā anupūrvataśca
dvipaṅktyā śritāśca kāryā saṃkṣepato maṇḍalatraye pitṛmaṇḍalāśrayaḥ | abhilekhyaḥ caturasraśca
| trimaṇḍaleṣvapi vyavasthā saiṣā bhavati | saṃkṣepataḥ buddho bhagavān sarvasattvānāmagra
avaśyamabhilekhyaḥ | abjakule āryāvalokiteśvaro dakṣiṇataḥ avaśyamabhilekhyaḥ
| vāmata vajrakule vajrapāṇiravaśyamabhilekhyaḥ | bodhisattvānāmagra āryasamantabhadro'vaśyamabhilekhyaḥ
| mañjuśrīḥ kumārabhūto'vaśyamabhilekhyaḥ | saiṣā mudrāsu yathāvyavasthāyāmabhilekhyāḥ
| etadabhyantaramaṇḍalaṃ madhyamaṇḍale'pi brahmā sahāmpatiḥ pūrvāyāṃ diśyavaśyamabhilikhitavyaḥ
| evamābhāsvaro dakṣiṇāyāṃ diśi, akaniṣṭha arūpinaśca devā maṇḍalākārā
avyaktāḥ naiva saṃjñānāsaṃjñāyatanā devāḥ, uttarāyāṃ diśi śakro devarājā sayāmaḥ santuṣitaḥ
sunirmitaḥ paranirmitaḥ parīttābhaprabhṛtayo devaputrā avaśyamekaikaḥ devarājo'bhilikhitavyaḥ
| saiṣā mudrāsu vyavasthāpyāḥ ||

evaṃ tṛtīyamaṇḍale'pi uttarāyāṃ diśi īśāno bhūtādhipatiḥ sahomayāvaśyamabhilikhitavyaḥ | dvitīyadvārasamīpe
kārttikeyamañjuśrīḥ mayūrāsanaḥ śaktipāṇiḥ raktāvabhāsamūrttiḥ pītavastranivastottarāsaṅginaḥ
dakṣiṇahaste ghaṇṭāpatākāvasaktaḥ kumārarūpī maṇḍalaṃ nirīkṣamāṇaḥ | pūrvāyāṃ
diśi vainateyaḥ pakṣirūpī | ṛṣirmārkaṇḍaḥ avaśyamabhilikhitavyaḥ | saiṣā mudrāsu ca
vyavasthāpyāḥ ||

dakṣiṇapūrvataḥ catuḥkumāryāḥ kumārabhrātṛusahitā nauyānasaṃsthitā mahodadheḥ paribhramantyaḥ
| agniśca devarāṭ avaśyalikhitavyaḥ | evaṃ dakṣiṇasyāṃ diśi laṅkāpurī vibhīṣaṇaśca rākṣasādhipatiḥ,
tatrasthitaḥ picumandavṛkṣāśritaḥ jambhalajalendranāmā yakṣarūpī bodhisattvo'vaśyamabhilikhitavyaḥ
||

evamanupūrvato yamo rājo pretamaharddhiko'vaśyamabhilikhitavyaḥ | evaṃ piśācarājā vikarālo nāmāvaśyamabhilikhitavyaḥ
| saiṣā mudrāsu vyavasthāpyā ||

evaṃ dakṣiṇapaścimāyāṃ diśi nandopanandau nāgamukhyau avaśyamabhilikhitavyau| grahamukhyaścādityaḥ
paścimāyāṃ diśi kapilamunirnāma ṛṣivaro nirgrandhatīrtthakaraṛṣabhaḥ nirgrandharūpī
anupūrvataḥ | saiṣā mudrāsu vyavasthāpyāḥ | uttarapaścimāsu ca diśāsu yakṣarāḍ dhanadaḥ,
gandharvarāṭ paścaśikhaḥ, kinnararājā drumaḥ, ete'vaśyamabhilikhitavyāḥ | saiṣā mudrāsu ca
anupūrvataḥ yathāsthānaṃ saṃsthitā abhilikhitavyā iti ||

caturthamaṇḍalaṃ bahiḥ pañca rekhāḥ cittaṃ mudramālābhiścopaśobhitaṃ caturasraṃ catustoraṇākāraṃ
caturmahārājavibhūṣitaṃ yathānupūrvasthitā | tadyathā - mudrā bhavanti puraḥpradeśe nīlotpalamabhilekhyam
| dakṣiaṇato vāmataḥ padmaṃ vajraṃ paraśukhaḍgaśūlatriśūlagadācakrasvastikakalaśamīnaśaṅkhakuṇḍaladhvajapatākaṃ
pāśaghaṇṭākadvārakadhanurnārācamudgara etairvividhākārapraharaṇamudraiḥ
samantāccaturasramālākulaṃ kuryādityataḥ bahiścaturdiśaṃ catvāro
mahāsamudrāḥ sthāpanīyāḥ ||

uttarāyāṃ diśi caturasrākāraṃ maṇḍalakaṃ kṛtvā ubhayavajraṃ trisūcyākāraṃ samantajvālaṃ trikoṇākāraṃ
maṇḍalakaṃ kṛtvā sthāpayet ||

dakṣiṇāyāṃ diśi dhanvākāraṃ maṇḍalakaṃ kṛtvā pātraṃ samantajvālaṃ sthāpayet | paścimāyāṃ diśi
samantaprabhākāraṃ maṇḍalakaṃ kṛtvā nīlotpalaṃ sanālapatropetaṃ samantajvālaṃ vidikṣu ca
catvāro mudrā bhavanti | uttarapaścimāyāṃ diśi pāśaṃ varttulākāraṃ maṇḍalaṃ kṛtvā samantajvālaṃ
dakṣiṇapaścimāyāṃ diśi dīrghākāramaṇḍalakaṃ kṛtvā daṇḍaṃ samantajvālaṃ dakṣiṇapaścimāyāṃ
diśi paraśuṃ samantajvālaṃ trikoṇākāraṃ maṇḍalakaṃ kṛtvā pūrvottarāyāṃ diśi khaḍgaṃ
samantajvālaṃ sthāpayet ||

ālikhya sarvata ityūrdhvamadhastiryak trīṇi mudrādvārasamaye bahirmaṇḍalasyālekhyāḥ cūrṇaireva
| tadyathā - vajravyajanopānahau ca samantajvālinastvete abhilekhyā iti ||

etanmaṇḍalavidhānaṃ kathitaṃ tviha samāsataḥ |

sattvānāṃ hitakāmyārthaṃ mañjughoṣeṇa dhīmatā ||

tato maṇḍalācāryeṇa śiṣyāḥ pūrvamevānugṛhītavyāḥ avikalendriyāḥ sarvāṅgaśobhanāḥ brāhmaṇakṣatriyaviṭśūdrāḥ
utpāditabodhicittāḥ mahāyānayāyinaḥ itarayānāspṛhaṇaśīlā mahāsattvāḥ śraddhā
kalyāṇadharmiṇaḥ mahārājyābhikāṃkṣiṇaḥ alpabhogajugupsanāḥ mahābhogābhirucitavantaḥ bhadrā
vinītāḥ śīlavantaḥ bhikṣubhikṣuṇyupāsakopāsikā niyamasthā upoṣadhopavāsasaṃvarasthāḥ mahāvodhisattvādveṣiṇo
mahāyakṣaḥkulīnāḥ prakṛtyaiva dharmacāriṇaḥ ahorātroṣitā śucivastraprāvṛtāḥ
sugandhakeśāḥ triḥsnāyinaḥ mauninaśca | tadaho karpūrakuṅkumalavaṅgasugandhamukhagandhinaḥ
nityaṃ copaspṛśitavantaḥ kuśapiṇḍakopaviṣṭāḥ kṛtarakṣāvidhānāḥ brahmacāriṇaḥ satyavantaḥ
+ + + + + + nmaṇḍala + + + + + + nātyāsanne sthāpanīyāḥ | śucinaḥ sucaukṣāḥ aṣṭānāṃ
prabhṛti yāvadekaṃ nānyeṣām | te ca parasparāsaṃsaktinaḥ kṣatriyā mūrddhābhiṣiktāśca mahārājānaḥ
| teṣāṃ ca sutāḥ kumārakumārikāśca aviditagrāmyadharmāṇaḥ kāraṇaṃ bhagavān kumārarūpī
mahābodhisattvo mañjuśrīḥ bālajanaprabodhakaḥ kumārakrīḍanaparaśca | ataḥ prathamatara
eva kumāraḥ praveśayitavyaḥ | mahārājñābhivarddhana āyurārojyaiśvaryakāmaḥ bhogābhivarddhanaṃ
ca viśeṣataḥ bālānāṃ mantrasiddhiḥ dhruvaṃ sthitā iti ||

etāṃ pūrvasthāpitāṃ kṛtvā susakhāyopetā apramattāḥ tato maṇḍalācāryeṇa karpūradhūpaṃ dahatā
pṛṣṭhato bahirnigantavyam | nirgatya ca yathāmukharttukodakenāṣṭaśatābhimantritena mūlamantreṇa
mahāmudrā pañcaśikhamudritenodakena snātvā upaspṛśya ca śucirvastraprāvṛtena śucinā
agnikuṇḍaṃ gatvā kuśaviṇḍakopaviṣṭaḥ uttarapūrvābhimukhaḥ āhutīnāṃ karpūrakuṅkumacandanamiśrāṇāmaṣṭasahasraṃ
juhuyāt ||

pūrvoktena vidhinā āhūya visṛjya ca bhūyo maṇḍalaṃ praveṣṭavyam | praviśya cāṣṭau pūrṇakalaśāḥ
śucivastropetāḥ sahakārapallavavibhūṣitāḥ suvarṇarajataratnadhānyavrīhiprakṣiptagarbhaḥ
ekaṃ bhagavataḥ śākyamuneḥ pratipādayet | dvitīyaḥ sarvabuddhānām | tṛtīyaḥ sarvapratyekabuddhāryaśrāvakasaṅghasya
| caturthaḥ sarvamahābodhisattvānām| pañcamo mahābodhisattvasya
āryamañjuśriyasya | ṣaṣṭhaḥ sarvadevānām | saptamāṣṭamau dvitīyamaṇḍale dvārakoṣṭhake sthāpayitavyau
| śucivastropetāḥ | ekaḥ sarvabhūtānām | dvitīyaḥ sarvasattvapariṇāmitaḥ sādhāraṇabhūtaṃ
sthāpayitavyeti ||

tataḥ pūrvoktenaiva vidhinā dhūpaṃ dahatā mahāmudrāpañcaśikhāṃ baddhvā bhūyaścāvāhanaṃ kuryāt
| sarvabuddhānāṃ, sarvapratyekabuddhānāṃ, āryaśrāvakamahābodhisattvānāṃ, sarvabhūtānāṃ,
sarvasattvāṃśca mañjuśriyaṃ kumārabhūtaṃ ca pūrvoktena vidhinā āhvānayet ||

evaṃ puṣpadhūpagandhapradīpaiḥ nivedyāṃśca pūrvanirdiṣṭenaiva karmaṇā nivedyaḥ | sarveṣāṃ sarvataḥ
anupūrveṇaiva kuryāt | pradīpagrahaṇenaiva dhṛtadīpaṃ dadyāt | sarvebhyaḥ āryānāryebhyaḥ
nivedyagrahaṇena śālyodanaṃ dadhnopetaṃ madhupāyasaviśeṣaviśeṣyoparacitaghṛtapakkāpūpān
aśokavarttīkhaṇḍakhādyakādyāṃ sarvaṃ tathāgatebhyo niryātayet | havi pūrṇa śrīveṣṭamadhuśirapayopakkabhakṣādyāṃ
sarvapratyekabuddhāryaśrāvakamahābodhisattvānāryadevatānāṃ ca niryātayet
| evaṃ laḍḍukāgarbhoktārakaviśeṣān pūpopakāraṇān sarvadevabhūtagaṇān sarvasattvāṃśca
mantropetān vidhinā niryātayet | evaṃ sugandhapuṣpān jātītagaranāgapuṣpapunnāgaprabhṛtiṃ
pūrvanirdiṣṭān sarvabuddhapratyekabuddhāryaśrāvakamahābodhisattvebhya āryānāryebhyo niryātayet
| viśeṣataḥ tathāgatakule jātīkusumaṃ padmaṃ padmakule tathā kuvalayaṃ kuliśapāṇe
anyamantrebhyo itaramiti karpūradhūpaṃ tathāgatakule candanaṃ padmakule tathā gugguluṃ guhyakendrasya
vajriṇasyaiva śasyate | anyamantrebhyaḥ sarvebhyaḥ dhūpaṃ dadyāt itaraghṛtapradīpānāryebhyaḥ
sarvebhyaścaiva dāpayet | anāryebhya mantrebhyaḥ sugandhatailantu dāpayet |

anupūrveṇa vidhinā pūrvadṛṣṭena hetunā |

gandha + + ttathaivoktaṃ sarvamantrebhyo nityaśa ||

avalokitena yat proktaṃ yat proktaṃ kuliśapāṇinā |

svakasvakeṣu tantreṣu mantracaryārthasādhane ||

tepyeha kalpe draṣṭavyāḥ anuvarttyāśca sarvadā |

iti ||

tato maṇḍalācāryeṇa pūrvadṛṣṭena vidhinā āvāhanapūjanadhūpanādinivedyapradānānuvartanakriyāṃ
kṛtvā, tato'nusādhakena kuśalena tvaramāṇena sārvabhautikaṃ baliṃ nirāmiṣāṃ sarvataśca paṭahaśaṅkhadhvaninandīśabdaghoṣanināditena
dhūpapuṣpadīpamālabhiracitaḥ caturdikṣu vidikṣu
ca ityūrdhvamadhastiryak sarvato bahirmaṇḍalaṃ pradakṣiṇī + + + + + rva bhautikāṃ kṣi + +
+ + + + + ryo dadhimadhudhṛtāktānāṃ śālitandulāhūtīnāmaṣṭasahasraṃ juhuyāt | ṣaḍakṣaramūlamantrahṛdayena
juhvataḥ pūrvasthāpitakāṃ maṇḍalānupraveśamahāsattvāṃ kṛtarakṣāvidhānānāṃ maṇḍalācāryaśiṣyatvābhyupagatānāmutpāditabodhicittānāmupoṣadhikānāṃ
sarvabuddhabodhisattvātmāniryātitamūrttīnāṃ
siddhyarthasattvopabhogasādhāraṇabhūtānāmanuttarabodhimaṇḍākramaṇakuśalānāṃ
sarvajñajñānabuddhalipsakāmānāṃ maṇḍaladarśanādeva mucyate sarvakilbiṣāt | ānantaryahāriṇo'pi
ye mucyante tatkṣaṇājjanāḥ iti ||

tato maṇḍalācāryeṇa anāhatena vastreṇa tantroddhṛtenāpagatakeśena mūlamantrasaptābhimantritena
sugandhacandanakuṅkumābhyaktena paṭena maṇḍalaṃ praveṣṭukānāṃ mukhaṃ veṣṭayitvā prathamataḥ
bālaṣoḍaśaprabhṛti yāvattrīṇi varṣajanmikaṃ pañcacīrakopaśobhitaṃ ekacīrakopaśobhitaṃ
śikhopaśobhitaṃ aśiraskaṃ vā rājaputraṃ mūrdhābhiṣiktaṃ kṣatriyaputraṃ vā, anyaṃ vā mahotsāhamahārājyakāmaṃ
vā praveśayet ||

dvitīyamaṇḍalasthitaṃ mukhaṃ veṣṭayitvā, utpalamudrāṃ baddhvā, mañjuśriyaḥ kumārabhūtasya mūlamantraṃ
sakṛjjaptvā, kārāpayitvā sugandhapuṣpaṃ dattvā, candanakuṅkumābhyāṃ miśraṃ sacaukṣābhyāṃ
hastābhyāṃ puṣpāṇi kṣipāpayitavyāḥ | yatrāsya puṣpamadhitiṣṭhati tamasya mantraṃ
dadyāt | svamantreti kīrtyate | saivāsyānubaddhā janmaparamparāsu saivāsya kalyāṇamitro bodhimaṇḍakramaṇamahābodhisattvajñajñānaparipūraṇārthamabhinirharati
| saivāsya sādhanīyam |
mahābhogamahārājyamaheśākhyapudgalasamavadhānatā cāsyamabhinirharati | ihaiva janmani avicārataḥ
sādhanīyaṃ sidhyate sarvakarmeṣu ca | evamanupūrvataḥ ekaṃ prati tāvad yāvadaṣṭānāṃ
nānyeṣāmiti siddhikāmaiḥ | anyeṣāṃ yathepsataḥ pāpakṣapaṇārthaṃ samayamātraṃ syāditi abhiṣekaṃ
dadatā maṇḍalācāryeṇa ādau tāvanmaṇḍale bahirnātidūre nātyāsanne pūrvottare digbhāge
bhūpradeśe adhiṣṭhāya mantrapūtaṃ kṛtvā mūlamantreṇa tataḥ rājyābhiṣekamiva manyamānamātmānaṃ
ekāntabuddhadharmasaṅghābhiprasannaṃ śrāddhaṃ mahotsāhinaṃ avirahitabodhicittaṃ mahāyānayāyinaṃ
ratnatrayopakāriṇaṃ avikalendriyaṃ akutsitamihaiva janmani mantrāṃ sādhayitukāmaḥ
| bhadrāśayaṃ mantracaryodyuktamānasaṃ kautukajātīyaṃ jijñāsanahetopari avikalpitamantrārthatadgatamānasaṃ
ekaṃ prabhṛti yāvatyathe abhiṣecyā sevyāvarjyā iti | prājñā amūḍhacaritā
iti | śeṣato abhiṣecyāḥ | nānyeṣāmapi | tataḥ sarvarājyābhiṣekamivopakaraṇaṃ sambhṛtya
ācāryo vā yena tuṣyeta | tataḥ vitatavitānocchritadhvajapatākaśvetacchatramūrghani dhāryamāṇaḥ
sitacāmare nivījyamānaḥ mahatā satkāreṇa nandīśabdanirghoṣaśaṅkhabherīmṛdaṅgajayaśabdaiḥ
maṅgalagāthābhiḥ praśastasvastikagāthābhiśca jinabhāṣitairabhistūyamānaḥ pradakṣiṇīkṛtya
ca tanmaṇḍalaṃ sarvabuddhabodhisattvāṃ praṇamya ācāryaṃ śirasā praṇamya, evaṃ ca vaktavyam
u + + ṣyācāryasarvabuddhabodhisattvamantracaryānirhāraṃ samanupraveṣṭuṃ sarvalaukikātikrāntarahasyavimokṣamaṇḍalaṃ
samanupraveṣṭuṃ sarvadharmarājyasamanupraveśabuddhatvamadhigantuṃ
saṃkṣepato vaktavyaṃ buddho bhūyāmiti ||

tataḥ kuśaviṇḍakopaviṣṭaḥ pūrvābhimukhaḥ maṃ + + + + + + + + + + + ++ + pañcaśikhāṃ baddhāpayitavyaḥ
| tato svesthitaṃ mantraṃ yo yasya rocate bhūrjapatre gorocanayā likhitavyam | likhitvā
candanakuṅkumābhyāṃ hastau mrakṣayitvā śarāvasampuṭaṃ ca tatastaṃ bhūrjapatraṃ śarāvasampuṭābhyantarasthaṃ
+ + + + + + bodhisattvasya pādamūle sthāpanīyam ||

tatastatropaviṣṭena vidyāmūlamantrā aṣṭaśatavārānuccārayitavyaḥ | pūrvameva tu tataḥ taṃ kuśaviṇḍakopaviṣṭamabhiṣecanīyam
| bahirmaṇḍale yaḥ sarvasattvasādhāraṇabhūtaṃ pūrṇakalaśaṃ pūrvasthāpitakaṃ
dvārasamīpe taṃ gṛhītvā ācāryeṇa mūlamantraṃ paṭhatā mūrdhani abhiṣektavyaḥ
| śeṣā yatheṣṭamuda keneti ||

tatastaṃ śarāvasampuṭaṃ tasyaiva dātavyam | pradīpena ca pāthayitavyaḥ | yadi sā eva bhavati
mantrā kramāt sidhyati yatnataḥ | atha anyo mantrapaṭhanādeva siddhyati | atha mantrākṣarahīnātiriktā
vā dattā bhavati, prathamasādhana eva sidhyatītyavikalpataḥ | sā eṣa pūrvalikhitā
ācāryeṇa tribhiḥ sādhanaiḥ kurvaṃ siddhyatītyayatnataḥ ||

evaṃ prathamataḥ vidyābhiṣekaṃ dadyāt | dvitīyamaṇḍalābhiṣeka dvitīyamaṇḍale sarvadevānāṃ yat
pratipāditakaṃ pūrṇakalaśaṃ, tenābhyaṣiñcet | mūrdhani yathaiva vā pūrvakaṃ tenaiva vidhinā
mucyate sarvakilviṣāt | anujñātaśca bhavati sarvabuddhaiḥ sarvalaukikalokottarasamayamaṇḍalaṃ
sarvamantramudrāsādhaneṣu ca avyaṣṭo bhavati | sarvabodhisattvairiti ācāryābhiṣekaṃ
dadyāt ||

tṛtīyamaṇḍale sarvaśrāvakapratyekabuddhebhyaḥ pūrṇakalaśaṃ niryātitakaṃ tenaiva vidhinā mūrdhanyabhipecayet
| vaktavyaṃ anujñātastvaṃ sarvabuddhaiḥ bodhisattvaiśca maharddhikaiḥ sarvalaukikalokottarāṇāṃ
mantrāṇāṃ likhanapaṭhanamaṇḍalopadeśamantratantramudrācaryānirdeśa svayaṃ
carituṃ nirdeṣṭuṃ vā | ihaiva janmani paramparāsu ca yāvatpaścimakaṃ niyataṃ buddhatvaṃ
prāptavyamiti ||

evaṃ jayavijayābhiṣeke'pi pūrvanirdiṣṭena vidhinā bhagavato buddhaniryātitakapūrṇakalaśena bodhisattvaniryāti
| tena ca pūrṇakalaśena tathaivābhyaṣicyat | evaṃ ca vaktavyamanujñātastvaṃ
sarvabuddhairbhagavadbhirmahābodhisattvaiśca śrāvakaiḥ,

adhṛṣyaḥ sarvabhūtānāmajitaḥ sarvadehinām |

vijayatvaṃ sarvamantrāṇāṃ sādhayastvaṃ yathepsataḥ ||

tato maṇḍalācāryeṇa ekaikasya yathepsataḥ |

pañcābhiṣekā dātavyā sarvebhyo pañca eva tu |

tatastāmanupūrveṇa maṇḍalaṃ praveśya sarvabuddhabodhisattvānāṃ niryātayitvā maṇḍalaṃ triḥ pradakṣiṇīkṛtya
visarjayitavyaḥ | tadaho pareṇa anupūrveṇa śikṣayitavyāḥ mantracaryāsu niyoktavyā
| tatkṣaṇādeva bhagavato mañjuśriyasya mahābodhisattvasya yaḥ pūrvaniryātitakaṃ pūrṇakalaśaṃ
gṛhītvā teṣāṃ maṇḍalapraviṣṭānāmudakaculukatrayaṃ pūrvābhimukhaṃ kṛtvā pāyayet |
vaktavyāśca - ‘iyaṃ bho ! mahābodhisattvasya mañjuśriyaḥ kumārabhūtasya samayarahasyaṃ mātikramiṣyate'
ti 'mā bahu apuṇyaṃ prasaviṣyathe' ti | sarva mantrāśca na pratikṣeptavyāḥ |
sarvabuddhabodhisattvāśca na visaṃvādanīyāḥ | gururārādhanīyaśceti | anyathā samayātikramaḥ
syāt | mantrāśca siddhiṃ na gaccheyuḥ | bahupuṇyaṃ syāditi | evaṃ visarjayitavyāḥ ||

tato maṇḍalācāryeṇa bhūyo dadhimadhudhṛtābhyaktāḥ śālitaṇḍulāhutayo'ṣṭākṣarahṛdayena hotavyāḥ
| tatotthāya maṇḍalamadhyaṃ praviśya pūrvanirdiṣṭai puṣpaiḥ pūrvoktena vidhinā ardhyaṃ deyaḥ
sarvebhyaḥ manasā cintayet | pūrvoktenaiva dhūpena sarvabuddhabodhisattvāṃ pratyekabuddhāryaśrāvakāṃ
sarvadevanāgayakṣagandharvakinnaramahoragayakṣarākṣasapiśācabhūtayoginasiddhaṛṣayaḥ
sarvasattvāṃ sandhūpya puṣpairavakīrya candanakuṅkumodakenābhyaṣiñcet | pūrvoktenaiva
vidhinā visarjayet | manasā mokṣaḥ sarvebhya iti ||

tato maṇḍalācāryeṇa nivedyaṃ baliṃ cūrṇaṃ sarve nadyāṃ plāvayitavyāḥ | duḥkhitebhyo vā prāṇibhyo
dātavyam | suparāmṛṣṭaṃ sukelāyitaṃ suśobhitaṃ pṛthivīpradeśaṃ kṛtvā gomayena leptavyaḥ
| udakena vā plāvayitavyam | sucaukṣamṛttikayā vābhyalimpya sikatāyā vā asyaiva kāryaṃ
yatheṣṭato gantavyam | tairmaṇḍalapraviṣṭairātmanaḥ kṣīrodanāhāreṇa haviṣyāhāreṇa vā bhavitavyamiti
||

bodhisattvapiṭakāvataṃsakānmahākalparājendrānmañjuśrīkumārabhūtavikurvaṇāt

bodhisattvapaṭalavisarād dvitīyaḥ maṇḍalavidhinirdeśa -

parivartaḥ samāpta iti ||

