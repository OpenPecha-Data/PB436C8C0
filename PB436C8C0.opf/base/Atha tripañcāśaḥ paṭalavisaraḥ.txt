atha tripañcāśaḥ paṭalavisaraḥ |

atha khalu bhagavāṃ śākyamuniḥ tasmāt samādhervyutthāya mahāsāgaropamāyāṃ parṣanmaṇḍalaṃ dharmaṃ
deśayamānaḥ sarvasattvānāṃ sarvabhūtagaṇānāmagrataḥ sanniṣaṇṇāḥ tatra vajrapāṇipramukhānāmanekabodhisattvasaṅkhyeyasahasrāṃ
śāriputrapramukhāṃ anekāsaṅkheyārhatsahasrāṃ vaiśravaṇapramukhāṃ
asaṅkhyeyārcacāturmahārājikadevaputrāṃ śakrapramukhāṃ trāyastriṃśāṃ asaṅkhyeyadevaputrāṃ
suyāmasantuṣitanirmāṇaratiparanirmitavaśavartibrahmakāyikabrahmapurohitamahābrahmaparīttābhāpramāṇābhāsvarairyāvat
puṇyaprasavā bṛhatphalā tṛhātapākaniṣṭhā devānāmantrayate
sma | śṛṇvantu bhavanto devasaṅghāḥ ! sarva bodhisattvāryaśrāvakāḥ !

anityāḥ sarvasaṃskārā utpādavyayadharmiṇaḥ |

utpadya hi niruddhyante teṣāṃ vyupaśamaḥ sukham ||

avidyāprabhāvāḥ sarve utpadyante sahetukāḥ |

sahetuṃ duḥkhamūlaṃ tu skandhā hyuktāḥ samodayāḥ ||

teṣāṃ nirodhinī vidyā sukhahetusukhakriyām |

duḥkhaprahāṇamityuktaṃ saṃkṣepeṇa nivāraṇā ||

tadeva trividhaṃ yānaṃ nirdiṣṭaṃ ca mayā iha |

anityaduḥkhamānātmāno kṣaṇikaṃ sarvasaṃskṛtam ||

śūnyaṃ sadā sarvadā sarvaṃ nirdiṣṭaṃ bhavabandhanam |

tadvirāgā tridhā yānti ye sattvā gotranisṛtā ||

bodhisattvāstadā buddhā pratyekāṃ bodhiniśritām |

tathā parehyaharahanno vītarāgā maharddhikā ||

śrāvakīṃ bodhinisṛtya tridhā śāntigatā hi te |

eṣa dharmo samāsena nirdiṣṭo me śubhāśubham ||

aśubhaṃ varjayennityaṃ sarvadā śubhamācaret |

ahiṃsāṃ sarvabhūtānāṃ yathā dharmo prakāśitaḥ ||

eka eva bhavenmārga dharmāṇāṃ gatipañcake |

anāśravaśca yo dharmo bhūtakoṭisamāśṛtaḥ ||

sa eṣa kathito mārgaḥ ādibuddhaiḥ purātanaiḥ |

mayāpi kathitaṃ sarvaṃ śāntanirvāṇagāminam |

dharmakoṭiṃ samāsṛtya bhūtakoṭiṃ tu labhyate |

akoṭī sarvadharmāṇāṃ bhūtakoṭimudāhṛtā ||

eṣa dharmaḥ samāsena dvividhaiva prakāśitam |

śṛṇvantu sarve devā vai bodhisattvā maharddhikāḥ |

arhantaḥ śrāvakā mahyaṃ nirvāṇaṃ me yadā bhuvi |

abhūt sālavane madhye himavatkukṣisambhave ||

nadyāṃ hiraṇyavatyāyāṃ mallānāmupavartate ||

yamakaśālakavane madhye nirvāṇaṃ me bhaviṣyati ||

yāvat saṃjñī tathā nagare caitye makuṭavardhane |

nadītīre sadā ramye nirvāṇaṃ me tadā bhuvi ||

sarve vai bodhisattvāstu śrāvakāśca maharddhikāḥ |

devā nāgā tathā yakṣā lokapālā maharddhikā ||

śakrabrahmasuyāmāśca akaniṣṭhādyāstathā pare |

sarveṣāṃ sannipātā vai tasmiṃ sthāne bhaviṣyati ||

yamakaśālakavane tatra mallānāmupadartate |

gaṅgāyāmuttare tīre mahānadyāstathā pare ||

himādrerdakṣiṇe bhāge abhūt sālavane vane |

apaścime me tathā śayyā tasmiṃ sthāne bhaviṣyati ||

nadyā tīre tathā ramye hiraṇyākhye śubhe taṭe |

sarvadevasaṅghādyāṃ sannipāto bhaviṣyati ||

manujaiḥ nṛpavaraiḥ sarvai manuṣyāmanuṣyasambhavaiḥ |

sarvabhūtaistathā martyai bāliśābāliśaistadā ||

mahotsavamahotsāhaṃ tasmiṃ sthāne samāgamam |

kṛtamantramahaṃ divyaṃ maccharīre tu sāmiṣe ||

nirāmiṣaṃ tu tadā sthāpya śāntimāpnoti nirvṛtim |

dharmakoṭiṃ parityajya bhūtakoṭiṃ tu saṃviśet ||

apaścimā me tathā jātiḥ nagare kapilavāstuke |

śākyānāṃ ca kule mukhye jāto'haṃ bhavacārake ||

tato'haṃ tyajya duḥkhātmyaṃ niryāto'haṃ gṛhāttathā |

bahutīrthāṃ tathā sevya na ca prāpto mṛtaḥ punaḥ ||

duḥkaraṃ ca mayā cīrṇaṃ kāyaṃ santāpya taścainam |

ṣaḍābdamuṣitaḥ bhraṣṭadehaṃ vāpi viśuṣkataḥ ||

na ca kiñcinmayā labdhaṃ yena jñānamavāvṛtam |

tatotthāya mayā tatra āhāraṃ kṛtha śubhodanam ||

devatāsūcitaṃ mārgaṃ gato'haṃ tatra bhūtalam |

nadyā nairañjanātīre vṛkṣarāje suśobhane ||

nānāpuṣpasamākīrṇe tatheraṇye'tha bhūtale |

mahāvanaphalopete nānāvṛkṣasamudbhave ||

mahānadī pariveṣṭyānte tarumūle tato hyaham |

yo svakaṃ dṛṣṭamātraṃ tu bhūbhāgaṃ dhṛtisaṃlabhe ||

tathaivāhaṃ taṃ taruṃ dṛṣṭvā parṇaśākhopaśobhitam |

mahāvṛkṣaṃ mahācchāyaṃ mūlagūḍhopaśobhitam ||

aśvatthe'śvatthatāṃ gacchet tarumūle niṣadya vai |

dhṛtiṃ tatrābhivindāmi dhyānaṃ cāpi samādhikam ||

prāptaṃ tatra anāśāṃ vai rātryante jātirantakam |

māreṇa bahudhā vighnā anekākārasuyojitāḥ ||

bhagnasainyaparāvṛtya gato'sau svabhavanaṃ punaḥ |

tadarthe mantratantrā vai bhāṣitā bahudhā punaḥ ||

anekākāraprayogāśca dhyānā jñānāśca bhāṣitāḥ |

tridhā yānaṃ punastatra caritaṃ sarvasevitam ||

pratipakṣā hi doṣāṇāṃ tridhā caiva prakāśitaḥ |

tatotthāya punargatvā burubilvāṃ śubhodakām ||

snātvāmbhase tatra ṛṣiṃ pravrajya saśiṣyakām |

sattvārthaṃ bahudhā kṛtvā prakrānto'haṃ tataḥ punaḥ ||

punaḥ kāśipurīramyāṃ anupūrvyā samāviśet |

tatra sthāne tu gatvā vai parā buddhā maharddhikāḥ ||

tatrāhaṃ sthito deśe jane kāśijane svayam |

pravartya cakraṃ sādharmyaśāntiṃ nirvāṇakārakam ||

sasurāsuralokānāṃ gatiṃ pañcāsunisṛtām |

sarvabhūtasukhārthāya tatra dharma prakāśitaḥ ||

ādibuddhaiḥ purā tatra dharmacakraṃ pravartitam |

mayāpi diśi tatra dharmacakro hyanuttaraḥ ||

bhavamuktisukhārthāya sattvadoṣanivāraṇā |

pravarttya cakraṃ brāhmāṃ vai kṣemaṃ śāntaparāyaṇam ||

bhavamārgavināśārthaṃ catuḥsatyasamādhijam |

āryāṣṭāṅgikaṃ mārgaṃ caturbrāhmavibhūṣitam ||

sapratītya samutpādaṃ dvādaśākārakāritam |

avidyānirodhasaṃyuktaṃ vidyāmutpādanemijam ||

bhrāmitā koṭitatthyaṃ vai bhūtakoṭisukoṭijam |

anulomavilomābhyāṃ gatimāhātmanemijam ||

sampradeśaśivaṃ cakraṃ bahusattvā vimokṣa ca |

vimuñcya kāśipurīṃ ramyāṃ śrāvastyāhaṃ tadā game ||

tīrthikānāṃ tathā varjyā prātihāryairvikurvataiḥ |

śaṅkaśye tathā kṛtvā ṛddhirjanapade tadā ||

bahutīrthāyatanāṃ sthānāṃ sampratoṣya tadā punaḥ |

agnibhāṇḍe jane kṛtvā devāvataraṇaṃ śubham ||

trāyastriṃśeṣu deveṣu śakrasaṃyojya dharmatām |

akaniṣṭhādyāṃ tathā devāṃ brahmādīśapurandarām ||

savaiśravaṇayakṣendrāṃ caturmahārājakāyikāṃ sadā |

mattākaropamāṇāśca trivīṇāṃ māladhāriṇām ||

devāṃ yaṇagaṇāṃ sarvāṃ bhaumāṃ divyāntarīkṣakām |

āryāṃ yathagaṇādhyakṣāṃ sarvāṃścaiva surāsurām ||

kṛtvā dharmaphale yuktāṃ nirvāṇānugasatrivām |

śreyasaiva tadā yojyā bahuprāṇāmacittakām ||

asaṅkhyā gaṇanā teṣāṃ saṃsārāntādanantakām |

mahāsāhasralokānāṃ dhātvādhyāmacittakām ||

bahu sarvaṃ sadā satye bhūtārthe sanniyojya vai |

ihāhamāgatastatra śuddhāvāsopari sthitaḥ ||

pravartya mantrasaddharmatridhāyānasamānugam |

sattvānāṃ vinayamāgamya kalparājamidaṃ punaḥ ||

prakāśye bahudhā loke mañjughoṣasya dattavāṃ |

nirvṛte tu mayā loke śūnyībhūte mahītale ||

mañjuśriyo'tha sattvānāṃ buddhakṛtyaṃ kariṣyati |

ārakṣaṇārthaṃ saddharmāṃ jinendrāṇāṃ parinirvṛtā ||

satatā rakṣaṇā nityaṃ mañjughoṣo bhaviṣyati |

mantraprabhāvanārthaṃ tu kathitaṃ kalpavistaram ||

tasmiṃ kāle yugānte vai mahāghore sudāruṇe |

narādhipā mahākrirā parasparavadhe ratāḥ ||

pāpakarmā durācārā alpabhogā tadā yuge |

bhaviṣyanti na sandeho tasmiṃ kāle yugādhame ||

mamāgamya ca pūjārthaṃ abhūt sālavane vane |

nadīhiraṇyāvatītīre caitye makuṭabandhane ||

parinirvṛte śayānaṃ me śāntadhātusamāsṛte |

citāmaropite dehe sambhoge bhogavarjite ||

dṛṣṭveva tat purā karmaṃ māmebādbhutaceṣṭitam |

mayaiva vinayatāgamye buddhavaineyaceṣṭite ||

caritaṃ taṃ śubhaṃ citraṃ smṛtvā sarve narādhipāḥ |

sarve pūjāṃ kariṣyanti sadevāsuramānuṣāḥ ||

samāgatyatha bhūpālāḥ sarve pūjāmahotsavām |

kariṣyanti na sandehaḥ tasmiṃ kāle mamāntike ||

citāmāropite dehe sāmiṣe guṇamudbhave |

aśubhānte śubhe caiva sarve puṇyavivarjite ||

bhūtakoṭyo'tha śūnyāste pañcaskandhasamodaye |

bahusattvā tu taṃ dṛṣṭvā mahāpuṇyārthe tu yojitā ||

mahāśrāvakā mahātmānaḥ vītarāgā maharddhikā |

bodhisattvāstu sarve vai daśabhūmisamāśṛtā ||

parivārya sthitā sarve sarve caivānukampakā |

sarve vai devasaṅghāstu āryā sapṛthagjanā ||

sarve caitaṃ mahāpuṇyaṃ sthānaṃ caikatra māśritam |

cittaprasādaṃ pratilebhe'nityaduḥkhārthamāśrayam ||

sarve bhūtagaṇā tasthuḥ caityānte'pi samīpataḥ |

pūjāṃ ca mahatīṃ cakre cucukrośa rurodanam ||

mumucuḥ sāśrubindūni sabāṣpāṇi karuṇeritām |

evaṃ ca krośire sarve anityaṃ duḥkhaśūnyatām ||

dharmaṃ dideśitavāṃ buddhaḥ sāmprate'tha mahītale |

saivādya munivarāḥ śreṣṭhaḥ saptamo ṛṣipuṅgavaḥ ||

śākyajaḥ sarvasattvāgryo darśanaṃ tasya apaścimam |

sa eṣa bhagavāṃ śete anityaduḥkhābhibhāṣiṇaḥ ||

śūnyaparamārthamākhyāyī ādiśāntārthabhāṣiṇaḥ |

kimarthaṃ devasaṅghā bho na prabodhayata taṃ prabhum ||

āgatā iha sarve vai buddhaputrā maharddhikā |

dharmārthikā mahāvīrā śrāvakāśca maharddhikā ||

sarve vai duḥkhitā sattvā mānuṣāśca surāsurāḥ |

samayo vartate hyatra dharmacakrānuvartane ||

utthātu bhagavāṃ kṣipraṃ buddhavelānuvartaneḥ |

mahāsāgare cale vollaṅghyā munitadgataiḥ ||

na cāvamanyāṃ bahūṃ sattvāṃ cirakālaṃ samobhije |

dhyānaṃ vimokṣa saṃsestu śāntanirvāṇamārge ||

niṣeptuṃ vā bhūtato muniḥ |

evamprakāraṃ hyanekāṃ bahupralāpāṃ pralapavaṃcūre ||

tūṣṇīmbhūtātha sarve vai devasaṅghā maharddhikā |

ākrandamatulaṃ kṛtvā sapraṇāmā tatasthire ||

cakūcu viraḥ mutkośya sāśrukaṇṭhā sagadgadā |

saśokācittamanaso brahmādyāḥ sasurāsurāḥ ||

manujā narādhipāḥ sarve niṣaṇṇāstatra mahītale |

aparaḥ śākyajo muktaḥ vītarāgo maharddhikaḥ ||

jñānino devadevasya buddhasyaiva mahātmane |

aniruddho nāmato bhikṣuḥ anujo'sau manujaḥ śubhaḥ ||

susūkṣma nipuṇo vyaktaḥ gītanītiviśāradaḥ |

parivārito rahamukhyaistu anekaiścāpi narādhipaiḥ ||

sa bhāṣe madhurāṃ vācāṃ niśvasantaḥ suceritām |

karuṇārdracetasāṃ kṣiptāṃ mallānāṃ sanarādhipām ||

mā tāvanmārṣāṃ hyatra citāvagniṃ pradāyatha |

yāvad bhagavataḥ putraḥ agrato dharmatodbhavaḥ ||

mahākāśyapanāmena śrāvako'sau maharddhikaḥ |

mahāmune hyagradhījātabrāhmaṇo'sau nirāmiṣaḥ ||

magadhānāṃ jane jātaḥ parvate tatra samāhitaḥ |

tiṣṭhate grahapippale nagare rājagṛhe vare ||

sa evāgamanaṃ kṣipraṃ kariṣyati na cānyathā |

yā tatra devatābhaktā sa ceholkāṃ nivārayet ||

mā tāvaccitisandīpaṃ kariṣyatha vṛthā śramam |

yāvat so maharddhiko hyagraḥ śrāvako muninaurasaḥ ||

pradakṣiṇīkṛtya gurave buddhastrailokyapūjite |

mūrdhnā praṇamya pādau śāstuno lokapūjitau ||

tadāyaṃ citidīpārthaṃ sarve tatra kariṣyatha |

ādīptā caityabhūtād bhaviṣyati tadā imā ||

sarve mā vṛthā kurvaṃ śramaṃ kevala bho iha |

evamuktāstu te sarve aniruddhena dhīmatā ||

niṣaṇṇā sarvamallāstu mānuṣāste sanarādhipāḥ |

mānuṣāṇāmutpanno'haṃ mānuṣaiścāpi vardhitaḥ ||

bhogairbahuvidhā cānyaiḥ kalāśilpaśubhodayaiḥ |

manuṣyāṇāṃ bodhilabdhā me tarumūle mahītale ||

manuṣyāṇāṃ dharmanirdiṣṭaḥ sarvasattvopakārakam |

ata eva manuṣyāṇāṃ citā dīpārthayojitā ||

manuṣyo'haṃ sarvabhūtānāṃ agryatvaṃ ca samāgataḥ |

manuṣyaloke ca śānti me parinirvāṇaṃ tu kalpitam ||

ye kecit sarvabuddhā vai atītānāgatavartinā |

sarve vai manuṣyalokre'smiṃ manuṣyā dehamudbhavā ||

jātibodhi tathā cakraṃ sādharmyaṃ carituṃ śubham |

śāntiṃ samāviśet sarve pratyekāmarhatāstridhā ||

mānuṣīṃ tanumāśṛtya gatā śāntimanuttarām |

upakāraṃ mayā teṣu kṛtaṃ kalpāmacintikām ||

āpaścimaṃ mayā śānte śītībhūte nirodaye |

sthāpitā dhātavastatra śūnyībhūte mahītale ||

manuṣyāṇāṃ hitārthāya pūjānugrahakāmyayā |

sasurāsuralokānāṃ ṛṣiyakṣagarutmatām ||

rākṣasāṃ pretakūśmāṇḍāṃ piśācāṃ pretamaharddhikām |

sarvāṃścaiva bhūtānāṃ sagrahāścaiva mātarān ||

sarvāṃścaiva tathā lokāṃ dhātvācintyāmasaṅkhyakām |

sarvaprāṇibhṛtāṃścaiva pūjanārthāya dhātavaḥ ||

sthāpitā te tadā kāle śūnyībhūte mahītale |

keci dravyāgataiḥ martyaiḥ devarājaiśca cāparaiḥ ||

pātālavāsibhiścānyaiḥ dānavendrairmaharddhikaiḥ |

nāgarājaistathā daityaiḥ dhātavo me pṛthak pṛthak ||

apahṛtya hṛtārthā ye guṇavanto'tha maharddhikāḥ |

kariṣyanti tadā pūjāṃ nītvā svabhavanaṃ punaḥ ||

bhaviṣyanti na sandehaḥ sarvabuddhā maharddhikāḥ |

uttamādhamamadhyasthā tridhā cittaprasādataḥ ||

bhaviṣyanti te tridhā loke buddhakhaḍgararhadgatā |

tridhā yānaṃ tathā loke triprakāraṃ samoditam ||

mahāyānānuvarṇinaṃ mārgaṃ tatkarmāśṛtanirgatā |

bhaviṣyanti tadā loke pratyekāṃ bodhiniḥśritām ||

śrāvakāśca pare tatra vītarāgamaharddhikā |

bhaviṣyanti tadā loke tridhā gotravibhūṣitā ||

mahīpālā mahābhogā mahāsaumyātha cakriṇāḥ |

divyāṃ mānuṣasampattīḥ anubhūya ciraṃ tadā ||

kālamāsādya ante vai tridhā śāntiṃ gatā hi te |

ādimadbhiḥ purā buddhaiḥ varttamānairhyanāgataiḥ ||

sarveṣāṃ eṣa mārgo vai yathāyaṃ samprakāśitaḥ |

tatra nirvāṇabhūmā vai niṣaṇṇāḥ sarvadevatā ||

vibhinnamanasodvignāḥ sahagadnadabhāṣiṇaḥ |

evamāha tadā sarve aho kaṣṭaṃ hyanityatā ||

buddhamaharddhikā loke parinirvāṇāsṛtāpi te |

evamuktāstu te sarve devarājā maharddhikā ||

tūṣṇīmbhūtātha tasthire |

māgadhānāṃ jane śreṣṭhe kuśāgrapurivāsinām ||

parvataṃ tatsamīpaṃ tu vārāhaṃ nāma nāmataḥ |

tatrāsau dhyāyate bhikṣuḥ guhālīno'tha paipale ||

śrāvako me suto hyagraḥ auraso dharmatodbhavaḥ |

mahākāśyapanāmāsau niṣaṇṇo guhavare tadā ||

piṇḍapātaṃ tadā bhuktvā niṣaṇṇaścintayet svayam |

bahukālaṃ mayā buddho vandito'sau mahāmuniḥ ||

sāmprataṃ gantumichāmi svayambhuvaṃ taṃ narottamam |

kutra vā tiṣṭhate bhagavāṃ śākyato munisattamaḥ ||

samanvāharati tatrasthaḥ mahākāśyapaviprarāṭ |

evaṃ samanvāhṛtavāṃ nuṃ cittenaiva muninā munim ||

divyena cakṣuṣā lokaṃ sarvalokāṃścāvalokayet |

akaniṣṭhādyaṃ tathā lokāṃ avabhāsyā lokadhātavaḥ ||

sarvāṃ samagrasattvākhyāṃ mahāsāhasrodbhavodbhavām |

śrāvakānāṃ gocaraṃ yāvat paśyate divyacakṣuṣā ||

śāsanaṃ nirvṛtaṃ śāntaṃ śītībhūtaṃ nirāmiṣam |

parivāritaṃ samantād vai devasaṅghaiḥ maharddhikaiḥ ||

manujairnarādhipaiścāpi asurairyakṣarākṣasaiḥ |

sarvabhūtagaṇaiścāpi bodhisattvairmaharddhikaiḥ ||

mahāyaśaiḥ śrāvakaiścāpi prājñaḥ dhūrdharatāṃ gataiḥ |

sarāgairvītarāgaiśca divyāryairmanujaistadā ||

citāmāropitaṃ vīraṃ buddhamādityabāndhavam |

devadevaṃ tadā śreṣṭhaṃ munīnāṃ sattamaṃ prabhum ||

parivārita samantād vai bhūpālairdīpavāsibhiḥ |

tṛṇolkairgṛhītasaṃhastaiḥ mallaiścāpi manujeśvaraiḥ ||

nādīpayituṃ samarthā te devatābhirnivāritā |

vratinā caivamuktena aniruddhenaiva bhikṣuṇā ||

sāśrukaṇṭhaṃ sa cotkṛṣṭāṃ vighuṣṭāṃścaiva medinīm |

hāhākāraravaṃ ghoraṃ dundubhīnāṃ ca nāditam ||

divyaṃ ṛṣigaṇākīrṇaṃ apsarāṃ gaṇasaṃstutam |

siddhavidyādharīgītaṃ kinnarodgītaṃ ca tad vanam ||

madhurākūjitodghuṣṭaṃ pakṣiṇāṃ ruditaṃ śubham |

citraṃ manojñavāditraṃ divyamānuṣyanāditam ||

apsarāṃ gaṇasaṅgītaṃ siddhavidyādharocitam |

yogibhiḥ sarvataḥ kīrṇaṃ abhūt sālavanaṃ vanam ||

samantāt parivṛtaṃ śreṣṭhaṃ śayānaṃ munipuṅgavam |

tatordhvaṃ niḥśvasya saśoko vai vītaśoko ||

aśrubinduṃ pramuñcaṃ vai śramaṇaḥ kāśyapastadā |

agraśrāvako mahyaṃ pṛthivyā māvartate tadā ||

vācaṃ cābhāṣate kṣipraṃ aho kaṣṭaṃ pravartate |

yatra nāma tathā buddhāḥ parinirvatya nāśravāḥ ||

anityaṃ duḥkhaśūnyaṃ tu iha tenaiva bhāṣitam |

na dṛṣṭo me śāśvato viśvaṃ anyajanmānuvartinam ||

tatotthāya tataḥ kṣipraṃ magadhānāṃ nṛpatiṃ vrajet |

ajātaśatruṃ duḥkhārttaṃ pitṛśokasamarpitam ||

gṛhaṃ tasya tadā gatvā tamuvāca narādhipam |

nirvṛto'sau mahārāja ! sambuddho dvipadottamaḥ ||

kṣipra yojaya mānaṃ tu gacchāmo śāstumantikam |

dharaṇisthaṃ śayānaṃ vai nirjvaraṃ gatacetasam ||

sarvavairabhayātītaṃ sambhogyaṃ kāyasaptamam |

śrutvā tadvacanaṃ krūraṃ suduḥkhī sau nṛpatiḥ punaḥ ||

antaḥ pralāpaṃ krandantaḥ vācāṃ bhāṣe tadā nṛpa |

ubhābhyāmapi bhraṣṭo'haṃ śāstuno pitarasya ca ||

sarvairbāndhavai tyaktvā aviśvāsyo'haṃ tathā jane |

patito'haṃ ghoranarakaṃ kaḥ śaraṇyaṃ vṛṇomyaham ||

paritrāyasva mahāvīra śrāvakaḥ śāstumagrakaḥ |

mahākāśyapo mahātejā nāsti me jīvitaṃ iha ||

ityevamuktvā tu nṛpo mukhyo māgadhānāṃ narādhipaḥ |

prapatitaḥ tatkṣaṇāmurvyāṃ agraśrāvakapādayoḥ ||

niśceṣṭo mūrcchitastatra sahasā śayate mahīm |

tvaṃ kumāra tadā kālaṃ mañjughoṣa maharddhika ||

samantād vicarase lokāṃ sattvānugrahakāmyayā |

citāmāropite dehe mama sthāne vane tadā ||

mantra tvaṃ niṣaṇṇo'bhūd bodhisattvagaṇāvṛtaḥ |

maccharīraṃ hi pūjārthaṃ tvayā kṛtveha mahītale ||

samantādālokayase bhūtāṃ ko hi duḥkhī kamuddharet |

ityahaṃ patito bhūmau kumāro gambhīratathyadhīḥ ||

mañjuśriyā tha tvayāvaśya bhūpālasyātiduḥkhite |

tatrastho'pi tvayā tasya tvayaiva vinayino'sau ||

bodhisattvāvagamyo yo na tacchakyaṃ maharddhikaiḥ |

daivatai ṛṣibhiścānyaiḥ pratyekārhaśrāvakaiḥ ||

tatrasthaḥ svapnavatpaśyenmañjughoṣaṃ narādhipam |

tvayaiva ṛddhimāviṣṭaḥ sa rājā śokamūrcchitaḥ ||

paśyate'sau tadā svapne pratyakṣaṃ ca bālinam |

kumāraṃ viśvamātmānaṃ mañjughoṣa maharddhikam ||

vikurvantaṃ tathā dharmaṃ bodhisattvaṃ sabālakam |

vicitraṃ acintyatāṃ ṛddhiṃ mañjuśrīḥ tvatprasādataḥ ||

avīcigamanaṃ nṛpateḥ utthānaṃ ca sattvaram |

vividhāṃ dharmatāṃścaiva apāyaṃ nāśaśobhanam ||

gatimāhātmyaguṇāṃścaiva sarvaśrāvakavarjitām |

vistareṇa tataḥ kṛtvā sūtrakau kṛtyanāśanam ||

ajātaśatrornṛpateḥ vinodaṃ cātivistaram |

samāsena idaṃ proktaṃ vistarārthārthabhūṣitam ||

vacanaṃ sarvabuddhānāṃ ādimadhyāvasāyinām |

sarvasattvahitārthāya bhāṣitaḥ kalpavistaraḥ ||

tvaṃ kumāra tadā kāle mañjuśrīrvaca sarvataḥ |

vineṣyasi mahīpālāṃ pāpakarmānuvartinām ||

acintyaṃ te ṛddhiviṣayaṃ vineyaṃ vāpi acintitam |

sarvabhūtagaṇāṃścaiva tvaṃ vinetā bhaviṣyasi ||

ityevamuktvā mahāvīro buddhānāṃ ca mahādyutim |

mañjughoṣaṃ tadā kāle śuddhāvāsoparisthitam ||

uvāca vadatāṃ śreṣṭhaḥ sambuddho dvipadottamaḥ |

bhaviṣyasi tvaṃ sambuddhaḥ bahukalpābhinirgataiḥ ||

acintyairgaṇanāsaṅkhyairmānuṣairgaṇanāsamaiḥ |

mañjudhvajo'tha nāmo vai buddhā loke bhaviṣyasi ||

buddhakṛtyaṃ tadā kṛtvā anupūrveṇa vo sadā |

vimocyatha bahuṃ sattvāṃ parinirvāṇaṃ te bhaviṣyati ||

ityukta kumāro vai bālarūpī maharddhikaḥ |

sa dīrghaṃ niḥśvasya saṃvignaḥ karuṇāviṣṭacetasā ||

ciramālokya sambuddhaṃ sāśrubindūn mumūccacu |

sapraṇāmāñjalipuṭaḥ niṣasāda tataḥ punaḥ ||

tato kṣmātalādhasthaḥ ajātākhyo nṛpottamaḥ |

praṇamya śirasā vipraṃ mahākāśyapamadbhutam ||

vibuddhaścetanāyātaṃ pādau bandya agraṇaḥ |

niḥśvasya ca ciraṃ kālaṃ vistarārthaṃ nivedya ca ||

niṣaṇṇo nṛpateḥ putraḥ ajātākhyo magadheśvaraḥ |

mahākāśyapaṃ tato vavre gacchāmostaṃ citālayam ||

pūjitaṃ caityabimbasthaṃ upakārārhamānuṣām |

tatrasthaḥ śrāvako hyagraḥ ṛddhyā caivamupāgamam ||

tasyotvahṛte cittaṃ ayuktaṃ mama ṛddhiye |

padbhyāṃ gantumicchāmi mahācaittaṃ samāgamam ||

apaścime gatiḥ śāstuḥ darśanārthaṃ tu māgamam |

tato'rdhapathe tasthuḥ saṅghārāte tu sa vratī ||

yāvat paśyate tatra saṅghārāmanivāsinam |

mahallaṃ bhikṣunavakamumāyasattvaṃ vimohitam ||

sa dṛṣṭvā upasaṅkrānta mahallo taṃ ciroṣiṇam |

maheśākhyaṃ mahābhāgaṃ śuddhasattvanirāmayam ||

upasaṅkramya taṃ vipraṃ vanditvā pādayostadā |

uvāca taṃ mahābhāgaṃ svāgataṃ te kimāgatam ||

kutra vā yāsyate kṣipraṃ udvigno vā kiṃ vatiṣṭhase |

uvāca so taṃ ṛṣiṃ taṃ bālaṃ āyuṣmaṃ na śrutaṃ tvayā |

śāstā vai sarvalokasya sambuddho dvipadottamaḥ |

pitā me agradhīḥ buddhaḥ pradīpārciriva nirvṛtaḥ ||

astaṃ gato mahāvīraḥ śūnyībhūtā hi medinī |

sarvaśūnyāstathā lokāḥ śūnyā bhūtāśca me diśāḥ ||

tataḥ prahṛṣṭo mahallo'sau viparīto bālacetanaḥ |

prasahya vacanaṃ cāha nirvṛto'sau pradīrghakaḥ ||

pralambabāhuratyuccacchatrākārasamaśiraḥ |

asmākaṃ nāyako hyagraḥ śikṣāśikṣasuvartinaḥ ||

yatheṣṭaṃ vicariṣyāmi sāmprataṃ tena nirvṛte |

ityevamukto mahallena prahṛṣṭo'sau maharddhikaḥ ||

bhṛkuṭiṃ kṛtvā tato vaktre huṅkāro'sau prayojayet |

ruruṣya tatkṣaṇād vipraḥ bāsanābhāvito yatiḥ ||

hanyānmahītale tatra pādāṅguṣṭhena tatkṣaṇāt |

sarvaṃ pracalitā urvī parvatoccāḥ samo ravaḥ ||

kṣubhitāḥ sāgarāḥ sarve sarve vṛkṣāśca parvatāḥ |

kandarā guhavinyastā nāgarājāśca devatā ||

naṣṭā lokā mahī tasmiṃ kāle candrabhāskarau |

nivātā vā tatastasthuḥ ulkāścāpi papeture ||

tato'sau mantramiti khyātaḥ śrāvakāṇāṃ kulodbhavam |

ekākṣaraḥ sahuṅkāraḥ sarvakarmakaraḥ śubhaḥ ||

asādhito'pi karotyeṣa jāpamātreṇa mantrarāṭ |

sarvaśastraṃstathā stambhaṃ viṣaṃ sthāvarajaṅgamam ||

sarveṣāṃduṣṭasattvānāṃ jāpamātreṇa stambhanaḥ |

karoti karmavaicitryaṃ anyāṃścaiva viśeṣataḥ ||

prapalāno mahallakastatra tūṣṇīmbhūto hyato gataḥ |

ṛddhyā cāvarjitastena vinayitvā ca tatkṣaṇāt ||

śrāvakeṇa tadrāgreṇa nīto'sau citisannidhau |

padbhyāṃ gato hi so bhikṣuḥ vītarāgo maharddhikaḥ ||

gatvāsau paśyate tatra munino dehacitāśritām |

anekadhā daivasaṅghaistu mahāpūjāṃ pravartitām ||

vividhākāravaropetāṃ sarvākārasubhūṣitām |

citāmāropitaṃ dehaṃ munino gautamasya vai ||

dṛṣṭvā tu taṃ mahābhāgaṃ mahākāśyapamadbhutam |

sarve te vītadoṣā vai bhikṣavaśca maharddhikāḥ ||

sarve devagaṇā bhūtāḥ hāhākāraṃ pramuñcya ca |

ākrandya ca mahacchabdaṃ ravaṃ cāpi suśokajam ||

pratyudgamya tataḥ sarve devanāgā maharddhikāḥ |

uvāca taṃ mahābhāgaṃ vandasva dvipadottamam ||

tavaicodīkṣaṇaṃ taṃ viśvā devasaṅghā samānuṣāḥ |

sarve bhūtagaṇāścaiva ṛṣayakṣanarādhipāḥ ||

pitādīpanataṃ niṣṭhā aśaktā dīpayituṃ citām |

tato'sau vītadoṣastu mahābhogo maharddhikaḥ ||

kṛtvā pradakṣiṇaṃ bāhu bahudhānusmṛtya tathāgatam |

citānte antime bhāge vandate'sau maharddhikaḥ ||

āryasīṃ ca tadā droṇīṃ bhitvā pādau vinirgatau |

vanditvā pādayormūrdhnā parāmṛśya punaḥ punaḥ ||

udvīkṣya bahudhā tatra caraṇau munivare varau |

praviṣṭā bhūyasastatra āyasīṃ droṇimāśritau ||

niṣaṇṇo'sau tatotthāya vītarāgo maharddhikaḥ |

parivāro'tha arhantaiḥ vītarāgairmaharddhibhiḥ ||

rājā māgadho mukhyaḥ āgato'sau citāntike |

anupūrvyā tathā yānaiḥ hastyaśvarathavāhanaiḥ ||

mahāsainyā tha bhūpālāḥ sarve savalavāhanāḥ |

āgatā vandituṃ tatra muniṃ śākyamuniṃ tadā ||

śayānaṃ bhūtale śānte prānte'raṇye |

nadyā hiraṇyavatītīre caitye makuṭabandhane ||

śāntadhātusamāviṣṭe bhūtakoṭisamāsṛte |

māgadho nṛpatistatra mahāsainyasamāgataḥ ||

so'pi paśyati taṃ divyaṃ vividhākāraceṣṭitam |

mahānuśaṃsaṃ prabhāvaṃ ca āścaryaṃ bhuvi maṇḍanam ||

caittadehajaṃ tatra citāmāropitaṃ munim |

ānando nāmato bhikṣuḥ suśaikṣe paricārakaḥ ||

yameva manujaṃ śreṣṭhaṃ vatsalo me sadā rataḥ |

bhaviṣyati tadā kāle ārtte viklabamānasaḥ ||

mahākāśyapaṃ tato gatya pādayornipatito bhuvi |

evaṃ covāca duḥkhārtaḥ vepathunte sagadgadaḥ ||

adya me nirvṛtaḥ śāstā anātho'haṃ sa sāmpratam |

satimelayanaṃ trāṇaṃ tvameva parikīrttitaḥ ||

tenaiva municandreṇa vyākṛto'haṃ tavāntike |

sarvakleśaprahāṇāṃ tu arhatvaṃ tvamantike ||

rātryāṃ paścime yāme nirdiṣṭaṃ tena jinena vai |

vriyate tubhya nityaṃ vai mayaiva parinirvṛtaḥ ||

buddha kṛtyārtha tubhyaṃ vai kṛtaṃ tena hitaiṣiṇā |

mayāpi duḥkhitaḥ tyaktvā śāntiyāto mahāmuniḥ ||

aniruddho nāmato dhīmāṃ samāśvāsayati taṃ yatim |

mā rodantathā śocaṃ mā śokaṃ ca samāviśa |

mā vraja kutra vasthānaṃ etameva samāśraya |

eṣa eva bhavecchāstā nirvṛte lokacakṣuṣe ||

muninā vyākṛto hyatra buddhakṛtyaṃ kariṣyati |

vayaṃ ca bhavatā sārdhaṃ anuyāsyāma kāśyapam ||

ṛddhimātraṃ mahābhāgaṃ tejavantaṃ mahādyutim |

dvitīyamiva śāstāraṃ pratibimbaṃ mahītale ||

mahākāśyapamukhyaṃ tu śrāvakāṇāṃ maharddhikam |

tiṣṭhantaṃ dhriyamāṇaṃ vai mā śokaṃ cettu vai kṛthā ||

evamālāpinaḥ sarve karuṇāviṣṭā maharddhikā |

vītarāgā mahāyogā muniputrā niṣaṇṇavām ||

citāmādīpito taistu mallaiścāpi narādhipaiḥ |

ādīpte tu samantā vai bhasmībhūtaṃ tu taṃ citam ||

taṃ dṛṣṭvā devasaṅghā tu bhogavanto mahoragāḥ |

śāntaye taccitāsthānaṃ candanodakavāriṇā ||

mahāvarṣaṃ pramuñcantā sthitā bhūyo'tha tatkṣaṇāt |

mahāpuṣpaughamutsṛjya punareva mahītale ||

āgatā tatkṣaṇāt sarve jinadhātuṃ supūjanā |

sarve parasparaṃ yuddhaṃ kartumārabdha tatkṣaṇāt |

brahmādyā śakrayāmāśca sarvadevagaṇāstathā |

nivāritā vītarāgaistu śrāvakaiśca maharddhikaiḥ ||

mahākāśyapena vibhajyaṃ vai dhātavo jinamūrtijā |

stokastokāni dattāni pūjanārthāya sarvataḥ ||

tridhā yānaparāvṛttiṃ niṣṭhāśānti ca kāraṇāt |

mahākāśyapastadā yogī vītarāgo maharddhikaḥ ||

cintayāmāsa taṃ bodhyaṃ mahallakasya abhāṣitam |

māhaiva pravacanaṃ kṛtsnaṃ dvādaśāṅgaṃ sukhodayam ||

sūtravinayābhidharmaṃ vai dhūmakālikatāṃ vrajet |

astaṃ yāte māhavīreṃ vipralopo bhaviṣyati ||

saṅgātavyamimaṃ kṛtsnaṃ vacanaṃ buddhabhāṣitam |

gacchāmaḥ sahitāḥ sarve vītarāgā maharddhikāḥ ||

māgadhānāṃ puraṃ śreṣṭhaṃ rājākhyaṃ nagaraṃ śubham |

kuśāgrapure ramye parvate suśiloccaye ||

vaiśālyāṃ ca śubhe deśe caitasthāne suśobhane |

evamprakārā hyanekāṃśca śāsanārthaṃ tu kāraṇāt ||

mallā palāyinaḥ sarve cakrire sa maharddhikā |

tasmiṃ kāle yugānte vai astaṃ yāte mayā tu vai ||

mahīpālā bhaviṣyanti parasparavidhe ratā |

bhikṣavo bahukarmāntā sattvā lobhamūrcchitā ||

aśrāddhā yugānte vai upāsakopāsikāstathā |

parasparavadhāsaktāḥ parasparagaveṣiṇaḥ ||

chidraprahāriṇo nityaṃ savraṇā doṣadastathā |

bhikṣavo hyasaṃyatāstatra munirastaṃ gate yuge ||

sthāpitā rakṣaṇārthāya śāsanaṃ bhuvi me tadā |

aṣṭau maharddhikā loke vītarāgā nirāśravāḥ ||

arhantaḥ tadā jyeṣṭhā rāhulādyā prakīrttitā |

teṣāṃ darśanaṃ nāsti tasmiṃ kāle yumādhame ||

amoghaṃ darśanaṃ teṣāṃ siddhikāle tu mantriṇām |

mayātra sthāpitāḥ sarve ṛddhimantro maharddhikāḥ ||

praṇihitaṃ mayā teṣāṃ daṇḍakarmamahāyaśām |

ājñollaṅghanaṃ teṣāṃ kiñcicchiṣyā vyatikrame ||

tiṣṭhadhvaṃ yāvat saddharmaṃ bhūtakoṭiṃ nirāmiṣam |

mama vākyamidaṃ puṇyaṃ yāvad ghuṣyate tale ||

tataḥ śāntā nirātmanaḥ parinirvātha nirāśravāḥ |

bhaviṣyati tadā kāle śāsanāntarhite munau ||

bhikṣābhikṣukāḥ sarve bhikṣuṇyaśca sumatsarāḥ |

tarkukāḥ kutsitā nityaṃ paribhūtā tadā yuge ||

susthitā śāsane mahyaṃ gṛhadāragaveṣiṇaḥ |

upāsakāśca tadā kāle paradārasadāratāḥ sadā ||

cihnamātraṃ tadā saṃjñā pariśeṣveva caturvidhe |

vairābhyāsaratāḥ sarve parasparaviheṭhakāḥ ||

tīrthikā krāntabhuyiṣṭhā sarvākrāntā ca medinī |

bhaviṣyanti tadā kāle dvijavarṇaratā janā ||

mithyācārā tathā mūḍhā prāṇihiṃsāratā narā |

mayā tu parinirvāṇo vyākṛto'yaṃ kalau yuge ||

bahunāryā narāścaiva paradāraratāḥ sadā |

akuśaleṣu ratāḥ sarve kuśalārthārthavarjitāḥ ||

bahusattvā bhaviṣyanti mayi śāntagate bhuvi |

mamaitaccharīrapūjā tu devasaṅghā mahojasā ||

manuṣyāścaiva mahātmāno yakṣabhūtagaṇāstathā |

asurā atha gandharvā kinnarāśca maharddhikāḥ ||

garuḍā atha gandharvā rākṣasā ṛṣayastathā |

siddhā yoginaścaiva mahojasā ||

vividhākārasattvāstu vividhāṃ gatiyonijāḥ |

bhavasūtranibaddhāstu cchinnabandhanadhīmatā ||

kariṣyati tadā pūjāṃ śarīre'smiṃ gatijvare |

nadīhiraṇyavatītīre yamakaśālavane vane ||

caitye makuṭabandhe tu mallānāmupavartane |

parinirvṛte ca tatrāhaṃ śāntiṃ gacched bhayavarjitām ||

mamaitad dhātu saṅgṛhya hṛyamāṇaiḥ paraistadā |

devaiśca rasuraiścāpi sarvabhūtagaṇaistathā ||

vibhajya sa pṛthag bhāgeṣu vyastaṃ kāritā abhūt |

manuṣyarājā mahāsainyaḥ ajātākhyo māgadhastadā ||

prarthayāmāsa sarveṣāṃ śrāvakāṃ sumaharddhikām |

mamāpyakṛtapuṇyasya piturmaraṇakāriṇaḥ ||

abhyuddharatha mahātmānaṃ duḥkhitaṃ patitaṃ tu mām |

tato'gryaḥ śrāvako dhīmāṃ buddhasya sutamaurasaḥ ||

mahākāśyapeti vikhyātaḥ prajānāṃ hitakārakaḥ |

taṃ tu dṛṣṭvātha vaiklabyaṃ ajātākhyāsya dhīmataḥ ||

samanvāharati tatkālaṃ ṛddhyā caivamadhiṣṭhayet |

bhāgaikaṃ gṛhṇayāmāsa sadhātūnāṃ jinaniḥśritām ||

anyedapahṛtādanyaiḥ bhogibhiśca mahābalaiḥ |

anyonyarabhasāt kṣobhaṃ kṛtvā caiva parasparam ||

nītvā dhātuṃ tadākāśaiḥ svagṛhaṃ cāpi tasthute |

mahākāśyapo tadā bhikṣuḥ agraśrāvakaḥ tadā muniḥ ||

cintayāmāsa

aho kaṣṭaṃ manuṣyeṣu śūnyo'yaṃ bhuvi maṇḍale ||

buddhaiḥ pratyekabuddhaistu śrāvakaiśca maharddhikaiḥ |

ālokahīnā sattvā vai bhavacārakacāriṇā ||

te duḥkhāṃ vividhāṃ tīvrāṃ anubhaviṣyati te ciram |

dhātuṃ pūjayitvā tu lokanāthasya tāpine ||

anubhaviṣyanti te saukhyaṃ devalokamanalpakam |

rājyaṃ ca matha bhogāṃśca mantrasiddhisudurlabhām ||

prāpsyanti vividhākārāṃ vicitragaticeṣṭitām |

lokasyāgrā sampadāmiṣṭāṃ tridhā mokṣabhūṣitām ||

pūjayitvā tu dhātūnāṃ prāpnuyāt siddhimuttamām |

evaṃ cintayitvā tu brāhmaṇaḥ lokaviśrutaḥ ||

śrāvako munivare jyeṣṭhaḥ kāśyapo nāma nāmataḥ |

saṅgṛhya ca tadā dhātuṃ saṃbibhartti tadā bhuvi ||

stokaṃ datvājātākhye māgadhasyaiva yatnataḥ |

evaṃ narādhipeṣu sarveṣu aṣṭeṣvapi mahādyutiḥ ||

sarvebhyaḥ sarvato dadyācchrāvako'sau mahātmanaḥ |

punareva bhavastasthau anityasaṃjñamabhāvataḥ ||

śocayāmāsa sattvānāṃ karuṇāviṣṭena cetasā |

rodiṣyanti ciraṃ sattvā kalpāṃ bahuvidhāṃ tathā ||

saddharmintardhite loke śāstuno śākyapuṅgave |

saṅgātavyamimaṃ vācyaṃ māhaivaṃ dhūmakālikam ||

tato'bhyutthitavāṃ vīraḥ prabhāvāmṛtacetasaḥ |

āmantrayāmāsa mantrajendraṃ ajātākhyaṃ narādhipam ||

gacchāmo rājagṛhaṃ nagaraṃ śāstuśāsanasatkṛthā |

gāthakumbhasuvinyastāṃ dhātuṃ prakṣipya yatnataḥ ||

te'tra pūrveṇa āyātā kṣipraṃ rājagṛhaṃ tadā |

sthānaṃ veṇuvanaṃ prāpya sthāpayāmāsa jinodbhavām ||

stūpaṃ mahādbhutaṃ kṛtvāsau lokanāthasya tāpine |

pūjayāmāsa taṃ stūpaṃ vividhākārabhūṣaṇaiḥ ||

mālyacīvaracchatraiśca cūrṇagandhaistu dhūpanaiḥ |

chatraiḥ patākairvicitraiśca ghaṇṭāmālyavilepanaiḥ ||

anekākāravicitraistu dīpamālābhi sragmibhiḥ |

pūjāṃ kṛtvā mahīpāla praṇāmagatacetasaḥ ||

mūrdhnā praṇamya taṃ stūpaṃ praṇidhiṃ cakrire tadā |

lokāgraṃ pūjayitvā tu yanmayā kuśalaṃ bahu ||

anekatāthāgatīpūjāṃ prāpnuyāhamacintiyā |

utthāya tato rājā mahākāśyapamabravīt ||

aśru samparāmṛjya bāṣpākulitalocanaḥ |

kṛpāviṣṭahṛdayaḥ pitaraṃ saṃsmaret tadā ||

āryo me mahāprājñaḥ sākṣibhūto bhavasva mām |

yanmayā kāritaṃ pāpaṃ niyatāvīciparāyaṇam ||

tādṛśaṃ dharmarājaṃ tu śāsturvacanapathe sthitam |

ghātayitvā tu taṃ pitaraṃ na śaknomi vinoditum ||

kalyāṇamitra āryo me dharmārthaṃ deṣṭumarhati |

evamukto mahātmāsau agraśrāvakau jine ||

kāśyapo nāmataḥ dhīmāṃ imaṃ vācamudīrayet |

mā bhaiṣṭa mahārāja kṛtaṃ te kuśalaṃ bahu ||

asti te janmino'bhyāsaḥ anekaśatadhā purā |

buddhānāmanutpādā pratyekajinasambhavaḥ ||

nagaryāṃ vārāṇasyāṃ śreṣṭhiputra abhūt tadā |

ajñānād bālacāpalyād rathyāyāṃ niryayau tadā ||

sa eva bhagavaṃ tatra pratyekajinamāgataḥ |

bhikṣārthī hiṇḍate tatra lokānugrahakāmyayā ||

bālasya dṛṣṭvā taṃ prasannagatamānasam |

pādayornipatya papraccha kiṃ kariṣyasi tairbhikṣu ||

tūṣṇīmeva sthito bhagavāṃ khaḍgakalpamasambhava |

tadā tena tu bālena cīvare gṛhyamasthita ||

gaccha gaccha imaṃ śreṣṭhaṃ mandiraṃ dhvajabhūṣitam |

asmākametadāvāsaṃ pādau prakṣālya bhokṣase ||

bhuṃkṣva kṣipraṃ yathākāmaṃ krīḍiṣyāmo yatheṣṭataḥ |

tato'sau vītadoṣastu trimalāntakaghātakaḥ ||

anūpūrveṇa yayau tatra parānugrahatatparaḥ |

gatvā dvāramūle'smiṃ sthita eva mahādyutiḥ ||

tatastena tu bālena praviśitvā amba ucyate |

dehi bhakṣa mayā amba bhikṣāṃśca vividhāṃ bahūm ||

mitro me hyāgato hyatra pāṃsukrīḍanakaścirāt |

modiṣyasi ciraṃ tena tiṣṭhate dvāramāgataḥ ||

tadā sa tvaramānā tu dvāraṃ niryayu tatkṣaṇāt |

paśyate taṃ mahābhāgaṃ śāntaveṣaṃ maharddhikam ||

tadā sā kṣipramāgatya gṛhītvā bhājanaṃ śubham |

suprakṣālya tato hastau ||

gṛhītvā odanaṃ caukṣamanekarasabhūṣitam |

vividhākārabhakṣāṃśca bhājane nyasya rājate ||

āgamya ca tadā kṣipraṃ pātre nivedya ca |

pādayornipatitā sā tu sasutā dharmavatsalā ||

gṛhītvāsau piṇḍapātaṃ tu ākāśe abhyagacchata |

tato'sau jvalamānastu dīpamāleva dṛśyate ||

tena teṣāṃ vāciko dharma vidyate khaḍgacāriṇām |

prabhāva ṛddhisattvānāṃ darśayanti mahātmanaḥ ||

atikāruṇikā te'pi sattvebhyo gatamatsarāḥ |

paralokārthaṃ tu sattvebhyaḥ ṛddhiṃ sandarśayanti te ||

tena karmavipākena mātrayā saha bālakaḥ |

pañcajanmasahasrāṇi devatvamatha kārayet ||

devānāṃ devarājāsau sā eva jananī abhūt |

amanuṣyāṇāṃ cakravarttitvaṃ manujeśa abhūt tadā ||

anubhūya ciraṃ saukhyaṃ bimbisārasuto iha |

yaste ākarṣito bhagavāṃ cīvarānte'tha gṛhya ca ||

vācā durbhāṣitā uktā bhikṣuvādena coditaḥ |

pāṃsukrīḍanako mahyaṃ bhavasveti purā tadā ||

vāco gatasya karmasya aniṣṭasya kaṭukasya ca |

tīvraṃ pratāpanāduḥkhaṃ anubhūya ciraṃ bahu ||

narake patito ghore anīpsako duḥkhaduḥsaham |

karmapāśānubaddhāstu sattvā gacchanti durgatim ||

hasadbhiḥ kriyate karma rudadbhiranubhūyate |

pūrvaṃ bāliśabhāvena pratyekajinatāpine ||

vācā niścāritā duṣṭā tasya karmasya īdṛśam |

narakebhyaḥ vyasitvā tu manuṣyatvamihāgataḥ ||

nārake cetanā hyāsīd vipākajāte narādhipa |

tena tīvreṇa roṣeṇa jīvitā te dvatapūrvikām ||

pūrvikāṃ vāsanāṃ smṛtvā pratyekajinacāriṇīm |

sammukhaṃ darśito buddhaḥ pūjyaścaivamakāritā ||

tenaiva hetunā hyāsīd rājyatvamiha kāraya |

evaṃ veṇuvane teṣāṃ anyonyā saṃlaped bhuvi ||

ekaśca agraśiṣyo me dvitīyaḥ sa narādhipa ! |

praṇamya śatadhā stūpaṃ svagṛheṇaiva yayau tadā ||

tato'sau śiṣyamukhyairme pippalāguhavāsinaḥ |

sannipātya muniṃ sarvāṃ vītarāgāṃ maharddhikām ||

dvādaśāṅgaṃ pravacanaṃ kṛtsnaṃ vinayaṃ caivamagāyata |

tanmayā kathito dharmaḥ pūrvaṃ jinavaraistathā ||

sa tena śiṣyavarāgreṇa triprakāraṃ samādiśet |

grathanaṃ sūtrabhedeva vinaye vābhidharmataḥ ||

tṛbandhānmocayet sattvāṃ tridoṣāṃ cāpi śoṣayet |

tṛduḥkhānmuktavāṃ dhīraḥ triyānaṃ sthāpayet tadā ||

śāsanārthaṃ tu buddhānāṃ kārayiṣyati agradhīḥ |

mahārājājātavikhyāto māgadheyo narādhipaḥ ||

yāvadādaṅgaparyantaṃ vāraṇasyāmatatparam |

uttareṇa tu vaiśālyāṃ rājā so'tha mahābalaḥ ||

bhaviṣyati na sandehaḥ śāsanārthaṃ kariṣyati |

tvayā kumāra ! nirdiṣṭaḥ vyākṛtaḥ śāntimuttame ||

tasyāpi suto rājā ukārākhyaḥ prakīrttitaḥ |

bhaviṣyati tadā kṣipraṃ śāsanārthaṃ ca udyataḥ ||

tadetat pravacanaṃ śāstu likhāpayiṣyati vistaram |

pūjāṃśca mahatīṃ kṛtvā diksamantānnayiṣyati ||

na cāsya durgatiṃ cāsya deveṣūpapatsyate |

viṃśad varṣāṇi triṃśacca pitṛṇā saha janminaḥ ||

velāyāmardharātre tu pañcatvaṃ yāsyate tadā |

gotrajenaiva rogeṇa abhibhūto'sau bhaviṣyati ||

mahārogeṇa duḥkhārttaḥ divasāni ṣaḍviṃśati |

samastavyādhigrasto'sau vividhākāramūrchitaḥ ||

cyuto'sau narapatiḥ kṣipra deśeṣūpapatsyate |

niyataṃ prāpsyate bodhi so'nupūrveṇa yatnataḥ ||

ete cānye ca bahavaḥ atītā ye'pyanāgatā |

kṛtvā tu vividhāṃ kārāṃ pratyekajinatāpiṣu ||

iṣṭāṃ viśiṣṭāṃ sampattiṃ divyāmānuṣikāṃstathā |

te'nupūrveṇa gacchanti śāntiṃ nirjarasampadam ||

hīnotkṛṣṭarājāno madhyamāśca narādhipāḥ |

ādye tu yuge kathitā nahuṣādyā pārthivādayaḥ ||

budhaśukrodayo nityaṃ mantrasiddhā narādhipā |

śāntanuścitrasucitraśca pāṇḍavā sanarādhipāḥ ||

yātavā vārayatyāśca riṣiśāpāstamitrā tadā |

kārttikaḥ kārttavīryo'sau daśarathadāśarathī purā ||

arjunaḥ siddhamantrastu dvidroṇasuto'paraḥ |

aśvatthāmā paro mantrī sādhayāmāsa mantrarāṭ ||

śāstumūrjitamantrāstraiḥ kṣmāpatyaṃ kārayet tadā |

samantāt triṣu dvīpeṣu jambūdvīpagatā tadā ||

devakārāṃścaiva mantrāṇi pārthivādayaḥ |

te'pi tāthāgatiṃ pūjāṃ anumodyā diviṃ gatāḥ ||

buddhatvaniyatā te'pi kecit pratyekayānikā |

śrāvakatvaniyatā kecit sarve te mokṣaparāyaṇāḥ ||

kālavyasthānurūpeṇa āyuṣaśca vikalpate |

uttamā dīrghamānuṣye madhyā madhyamake tathā ||

antime tu yuge kaṣṭe kaliprāpte yugādhame |

+ + + + + + + + + + pārthivā tu kalipriyāḥ |

anyo'nya vairasaṃsaktā parasparaviheḍhakāḥ |

nīcotpattimāyātāḥ śastrasampātamṛttavaḥ ||

śastrapravṛttisamutsāhā paradārābhiratastadā |

bhaviṣyanti na sandehaḥ bhūpālā lokakutsitāḥ ||

dhūrtā nikṛṣṭakarmāṇaḥ anāryā matsariṇastathā |

bhaviṣyanti tadā kāle madhye dvāparayo kalau ||

saṃkṣepeṇa tu vakṣyāmi kumārastaṃ nibodhata |

vartamāne tu yatkāle pārthivā bhuvi maṇḍale ||

teṣāṃ tu rūpacihnāni varṇataśca nibodhatām |

prasenajit kosalo rājā bimbisārastathāparaḥ ||

udayanaḥ kṣatriyaśreṣṭhaḥ śatānīkasamudbhavaḥ |

subāhuḥ sudhanakhyāto mahendracandrasamastathā ||

licchavīnāṃ tathā jātaḥ siṃho vaiśālyamudbhava |

udāvidyotamudyotamahāsenaśca kathyate ||

ujjayanyāṃ tathā caṇḍaḥ kapilāhve pure nṛpaḥ |

rājā śuddhodanaścaiva vairāṭākhyo mahābalaḥ ||

ityete kṣatriyāḥ proktā mahīpālāḥ śāstu pūjakāḥ |

sammukhaṃ buddha paśyanti śākyasiṃhe narottamam ||

dharmaṃ śrutvā tataste'pi ciraṃ prāpsyanti sampadām |

niyataṃ mokṣakāmāstu śāntiṃ prāpsyanti te'pi tām |

ityete lokavikhyātā bhūpālā kṣitimaṇḍale |

varṇataḥ kṣatriyaḥ proktaḥ cihnato nāmasajñitaḥ ||

pūjayiṣyati te vākyaṃ mayaiva kathitaṃ bhuvi |

tvayaiva vyākṛto loke kumāro bālarūpiṇaḥ ||

ajātākhyo nāmasau niyataṃ bodhiparāyaṇaḥ |

mayi varṣaśate parinirvṛte bhuvi maṇḍale ||

nirāloke nirānande ajñānatamasā vṛte |

bhaviṣyati tadā śūnyā medinī jinavarjitā ||

tasmiṃ kāle mahāghore kusumāhve nagare tadā |

aśoko nāma vikhyātaḥ pārthivo bhuvi pālakaḥ ||

tīvrakārī saroṣī ca nirghṛṇo'sau bhavet tadā |

kalyāṇamitramātramya vītarāgaṃ maharddhikam ||

bhikṣuṃ śīlasampannaṃ nijvaraṃ gatacetasam |

pūrvavāsanahetuṃ ca pāṃśudānaṃ maharddhikam ||

niyataṃ kṣetrasampannaṃ pārthivo'sau mahādhanaḥ |

dharmādharmavicārī ca saghṛṇī kāruṇiko hi sau ||

hetumuddhāṭayāmāsa vītarāgo maharddhikaḥ |

tvayā hi nṛpateḥ pūrvaṃ ajñānād bālacāpalāt ||

jine śākyasiṃhasya pāṃsu añjalinā tadā |

pātre bhasme pratiṣṭhāpya prāptā sampattayo divi ||

devalokaṃ vyavitvā tu pitṛlokamihāgatam |

bhuṃkṣva rājyaṃ mahīpāla ! jambūdvīpaṃ sakānanam ||

ārādhya mantraṃ yakṣasya jambhalasya mahātmane |

tato bhūtarathaḥ siddhaḥ kṣitipaśca mahātmanaḥ ||

yakṣāstasya tiṣṭhante ājño dīkṣitamānasāḥ |

nāgāścaiva tiṣṭhante bhavyāḥ kiṅkarahetavaḥ ||

evaṃ maharddhikā dharmātmā balacakrī abhūt tadā |

yatheṣṭagamanaṃ tasya niṣeddhā na kvacid bhavet ||

pūvasthāpitakārye tu jinānāṃ dhātuvarā bhuvi |

nagare rājamukhye tu vane veṇuvane tadā ||

gṛhya dhātudhare dhātuṃ kuśalālambanamānasaḥ |

pūjayāmāsa taṃ stūpaṃ yathā paurāṇamakāraya ||

gṛhyantaṃ dhātukumbhaṃ tu vibhajya śatadhā punaḥ |

kṣaṇenaikena medhāvī yakṣāṇāmājñāvinirdiśet ||

jambūdvīpa imaṃ kṛtsnaṃ stūpālaṅkṛtabhūṣaṇam |

kārayantu bhavanto vai dhātugarbhāṃ vasundharām ||

ājñāpratīcchate yakṣāḥ ardharātre tu yatnataḥ |

amānuṣeyaṃ kṛtiṃ kṛtvā śilāyaṣṭyocchritāṃ bhuvi ||

anekastambhasahasrāṇi ropayāmāsa te tadā |

pūjanārthaṃ tu caityānāṃ cihnabhūtaṃ ca dehinām ||

kṛtvā tu vividhāṃ stūpāṃ lokanāthebhya tāpiṣu |

kṣaṇenaikena te yakṣā nṛpate'ntikamāgatāḥ ||

praṇipatya tato mūrdhnā vācā niścāraguhyakām |

yathājñataṃ kṛtaṃ sarvaṃ kiṃ na paśyasi bhūte ||

tato'sau pārthivaḥ kṣipraṃ āruroha rathaṃ tadā |

vividhākārapūjārthaṃ anekākāraśobhanām ||

kāñcanaṃ rājataṃ tāmraṃ vividhāṃstūpabhūṣaṇām |

tato bhūtarathaṃ kṣipraṃ pūrayāmāsa pārthivaḥ ||

kṣaṇenekana taṃ deśaṃ yatra te dhātudharā jinā |

vicitrākārapūjābhiḥ pūjayeta narādhipaḥ ||

śobhane medinīṃ kṛtsnāṃ jinadhātudharaistadā |

praṇidhiṃ cakrire rājā dharmāśoko mahātmavān ||

anena kuśalārthena buddho bhūmāmanuttaraḥ |

evaṃ viditvā mahātmāsau dharmāśoko narādhipaḥ ||

mṛto'sau devatāṃ yāti niyataṃ bodhiparāyaṇaḥ |

aśītivarṣāṇi saptaṃ ca pūjaye dhātuvarāṃ bhuvi ||

jīved varṣaśataṃ sārdhaṃ kṛtvā rājyamakaṇṭakam |

svakarmajanitāstasya vyādhirutpannadehaje ||

tenaiva vyādhito duḥkhī mṛtaḥ svargopago bhavet |

mahatīṃ sampadaṃ prāpya anubhūya divaukasām |

anupūrveṇa medhāvī bodhiṃ prāpsyati durlabhām |

mantrā siddhyanti tatkāle vajrābjakulayorapi ||

jambhalādyāstathā yakṣā asmiṃ śāsanavarttinaḥ |

yakṣiṇyaśca samākhyātā hārītyādyā maharddhikāḥ ||

cakravartisamutpāde mantrā siddhyanti cakriṇaḥ |

jinaistu kathitā ye mantrā vidyārājā maharddhikāḥ ||

uṣṇīṣaprabhṛtayaḥ sarve ye cānye jinabhāṣitāḥ |

uttamāṃ sādhanāṃ kuryāt tasmiṃ kāle suśobhane ||

uttamairnādhamāḥ sādhyā uttamāṃ gatimāśṛtaiḥ |

dilīpo nahuṣaścaiva māndhātā sagarastathā ||

sādhayitvā tu te mantrāṃ cakriṇāṃ jinabhāṣitām |

tejorāśistadā siddhaḥ nahuṣasya mahātmanaḥ ||

rājā sitātapatrastu siddhastu sagarasya vai |

dilīpasya tathā mantraṃ siddhamekamakṣaram ||

māndhātasya tathā loke siddha uṣṇīṣamunnataḥ |

jayoṣṇīṣastathā siddho dhundhumāre nṛpottame ||

kandarpasya tathā rājño vijayoṣṇīṣa kathyate |

prajāpatistasya putro vai tasyāpi locanā bhuvi ||

prajāpateḥ suto nābhiḥ tasyāpi ūrṇamucyati |

lābhino ṛṣabhaputro vai sa siddhakarma dṛḍhavrataḥ ||

tasyāpi māṇicaro yakṣaḥ siddho haimavate girau |

ṛṣabhasya bharataḥ putraḥ so'pi mantrān tadā japet ||

so'nupūrveṇa siddhastu mahāvīraṃ bhuvi stadā |

ete cā'nye ca bahavaḥ pārthivā lokaviśrutāḥ ||

sādhayitvā tu mantrāṇāṃ rājyaṃ kṛtvā divaṃ gatāḥ |

jinendrairye tu uktāni vidyārājā maharddhikāḥ ||

te sarve śobhane kāle yuge'śītisahasrage |

siddhāḥ sādhayiṣyanti mantratantrārthakovidāḥ ||

ete cānye ca bahavaḥ pārthivā lokaviśrutāḥ |

tato'śītisahasrāṇi varṣāṇāṃ śatameva vā ||

rājyaṃ kṛtvā tataḥ svarga niyataṃ bodhiparāyaṇāḥ |

madhyame tu tadā kāle divyāmāścaryamaharddhikāḥ ||

mantrāḥ siddhimevāsurabjapāṇisamoditāḥ |

mantribhirnaramukhyaistu bhūṣālaiḥ sārdhabhūmikaiḥ ||

rājā ca brahmadatto vai vārāṇasyāṃ mahāpure |

siddhaḥ abjapāṇistu lokīśo lokaviśrutaḥ ||

mahāvīryo mahātmāsau atikāruṇiko mahān |

sattvānāṃ mantrarūpeṇa dideśa dharmadeśanām ||

rājñā brahmadattena anubhūtaṃ mānuṣaṃ sukham |

tato'sau siddhamantrastu sadehaḥ svagamāviśet ||

tasyāpi ca suto dhīmān puṇyakarmā dṛḍhavrataḥ |

tasyāpi siddho mahāvīryo haryākhyeti viśrutaḥ ||

tena mantraprabhāvena jitaḥ śakra abhūt tadā |

tasyāpi sutaḥ śvetākhyo rājābhūt sarvadastadā ||

tasyāpi varadā mantrā mahāśvetā nāma nāmataḥ |

sādhayitvā tu tāṃ mantraṃ jīvedū varṣaśatatrayam ||

tena mantraprabhāvena sukhāvatyā sa gacchati |

niyataṃ bodhimevāsya ye cānye vyāhṛtā mayā ||

madhyame tu tadā kāle madhyamantrāṃtu sādhayet |

adhame'tiyuge kaṣṭe mayi buddhatvamāgate ||

mantrāḥ siddhiṃ prayāsyanti vajrābjakulayorapi |

tvayā kumāra ! mantrā vai ye pūrvaṃ kathitā bhuvi ||

te'pi siddhiṃ prayāsyanti mantrā vai bhāgahetutām |

itarāṇi tu mantrāṇi laukikāṃ vividhāṃ tathā ||

kaśmalā vikṛtarūpāśca antarikṣā tu khecarā |

bhaumyā ca matha yakṣiṇyaḥ piśācyā vividhāstathā ||

garuḍāḥ kinnarāścaiva pretā rākṣasabhāṣitā |

piśācoragarakṣāṇāṃ nāgīnāṃ ca maharddhikā ||

mantrā siddhiṃ prayāsyanti yuge kaṣṭe yugādhame |

kumārarūpāstu mantrā vai kumārirūpāstu sarvadā ||

te'pi siddhiṃ prayāsyanti tasmiṃ kāle bhayānake |

trividhāstu tathā mantrā triprakārāstu sādhanā ||

trividhenaiva kālena trividhā siddhiriṣyate |

saṃkṣepeṇa tu vakṣyāmi kathyamānamativistaram ||

rājñe sau śokamukhyasya pṛṣṭhate ta bhave nṛpaḥ |

viśoka iti vikhyāto loke dharmānucāriṇaḥ ||

tasya siddhā imā mantrā devī paṇḍaravāsinī |

viśokaḥ sādhayitvā tu ājahāra divaukasām ||

nākapṛṣṭhe ciraṃ saukhyamanubhūya sa mahānṛpaḥ |

punareva gacchanmānuṣyaṃ dharmaśīlo hi buddhimām ||

rājyaṃ vividhasampattiṃ anubhūya mahādyutiḥ |

pūjayed dhātuvarāṃ śrīmāṃ varṣāṇi ṣaṭsaptati ||

tato jvareṇābhibhūto'sau bhinnadeho divaṃ gataḥ |

tasyāpyanantare rājā śūrasenaḥ prakathyate ||

vighuṣṭo dharmacārī ca śāsane'smiṃ sadā hitaḥ |

tenāpi sādhitā mantrā devīstūpamahāśriyā ||

tenāpi kāritā śāstuḥ kārā sumahatī tadā |

stūpairalaṅkṛtā sarvā samudrāntā vasundharā ||

tasya karmavipākena vyādhirutpannadehajā |

pakṣamekaṃ kṣayitvāsau cyutadeho bhaviṣyati ||

kṛtvā rājya varṣāṇi daśa sapta ca mānavīḥ |

cyuto'sau svargamāviṣṭo niyataṃ bodhiparāyaṇaḥ ||

tasyāpyanantaro rājā nandanāmā bhaviṣyati |

puṣpākhye nagare śrīmāṃ mahāsainyo mahābalaḥ ||

tenāpi sādhito mantra piśāco pīlunāmataḥ |

tasya mantraprabhāvaṃ tu mahābhogo bhaviṣyati ||

nīcamukhyasamākhyāto tato loke bhaviṣyati |

taddhanaṃ prāpya mantrī sau loke pārthivatāṃ gataḥ ||

bhaviṣyati tadā kāle brāhmaṇāstārkikā bhuvi |

siddhyābhimānalubdhā vai nagare magadhavāsinaḥ ||

bhaviṣyanti na sandeho githyāgarvitamāninaḥ |

tebhiḥ parivārito rājā vai ||

dharmaśīlo'pi dharmātmā teṣāṃ dāsyati taṃ dhanam |

kalyāṇamitramāgamya pūje dhātuvarānasau ||

kevalaṃ tu tadābhyāsād dānāviklabahetunā |

vihārā kāritā tena ṣoḍaśāṣṭau ca dhīmatā ||

bhaviṣyati tadā kāle nagare puṣpasāhaye |

mantrimukhyo mahātmā vai ghṛṇī sādhu tathā dvijaḥ ||

sa bhaviṣyati dharmātmā tasyā rājño'tiśākyinaḥ |

so'pi siddhamantrastu yakṣiṇī vīramatī bhuvi ||

tenāpi kāritaṃ śreṣṭhaṃ jinānāṃ dhātuvaro bhuvi |

atiprājño hi saṃvṛto yakṣiṇyāstu prabhāvataḥ ||

tena vāsanakarmeṇa pūrvavāsanacoditaḥ |

anupūrveṇa medhāvī bodhiṃ prāpsyati durlabhām ||

strīkṛtena doṣeṇa mṛtyuṃ prāpsyanti mānavāḥ |

vararūcirnāma vikhyāta atirāgī abhūt tadā ||

nando'pi nṛpatiḥ śrīmāṃ pūrvakarmāparādhataḥ |

virāgayāmāsa mantrīṇāṃ nagare pāṭalāhvaye ||

viraktamantravargistu satyasandho mahābalaḥ |

pūrvakarmāparādhena mahārogī bhaviṣyati ||

mahājvareṇa duḥkhārtaḥ ardharātre bhaviṣyati |

āyustasya ca vai rājñaḥ ṣaṭṣaṣṭivarṣāṃ tathā ||

niyataṃ śrāvake bodhau tasya rājño bhaviṣyati |

tasyāpyanyatamaḥ sakhyaḥ pāṇinirnāma māṇavaḥ ||

niyataṃ śrāvakatvena vyākṛto me bhaviṣyati |

so'pi siddhamantrastu lokīśasya mahātmanaḥ ||

sādhayet prajñākāmastu krodhaṃ hālahalaṃ dvijaḥ |

tasya rājño'para khyātaḥ candragupto bhaviṣyati ||

japendrayakṣasiddhastu kārayed rājyamakaṇṭakam |

mahāyogī satyasandhaśca dharmātmā sa mahīpatiḥ ||

akalyāṇamitramāgamya kṛtaṃ prāṇivadhaṃ bahu |

tena karmavipākena viṣasphoṭaiḥ sa mūrchitaḥ ||

ardharātre ruditvāsau putraṃ sthāpayed bhuvi |

binduvārasamākhyātaṃ bālaṃ duṣṭamantriṇam ||

tato'sau candraguptasya cyutaḥ kālagato bhuvi |

pretalokaṃ tadā lebhe gatiṃ mānuṣavarjitām ||

mantrābhyāsāt tadā yukto gatiṃ tyaktvā divi gatam |

mantrahetusamutpādāt kuśalālambanacetanām ||

pratyekaṃ bodhimāyāti so'nupūrveṇa narādhipaḥ |

rājñātha bimbasāreṇa bālenāvyaktacetasā ||

purā kāritaṃ caityaṃ siṃhadattena bhavāntare |

tasya karmaprabhāvena divaṃ yāto hyaninditaḥ ||

pañca janmasahasrāṇi amarebhyo bhuktavān sukham |

svargalokāccyavitvā tu manuṣyendropapadyate ||

jāto rājakule candraguptasya dhīmataḥ |

bāla eva tato rājā prāptaḥ saukhyamanalpakam ||

prauḍho dhṛṣṭaśca saṃvṛttaḥ pragalbhaścāpi priyavādinam |

svādhīna eva tad rājyaṃ kuryād varṣāṇi saptati ||

mantrā keśinī nāma siddhā tasya narādhipe |

kumāra ! tvadīyamantre tu siddhiṃ gaccheyu te tadā ||

bhaviṣyati tadā kāle mantrasiddhistvayoditā |

kumārarūpī viśvātmā lokānāṃ prabhaviṣṇavaḥ ||

bhaviṣyati na sandeho mantrarūpeṇa dehinām |

+ + + + + + + + + + + + + + + hitakāmyayā ||

tasmiṃ kāle sadā siddhirbhaviṣyanti paṭhitā bhuvi |

mantrī tasya rājñasya bindusārasya dhīmataḥ ||

cāṇakya iti vikhyātaḥ krodhasiddhastu mānavaḥ |

yamāntako nāma vai krodhaḥ siddhastasya ca durmateḥ ||

tena krodhābhibhūtena prāṇino jīvitāddhatā |

kṛtvā tu pāpakaṃ tīvraṃ trīṇi rājyāni vai tadā ||

dīrghakālābhijīvī sau bhavitā dvijakutsitaḥ |

tena mantraprabhāvena sadehamāsurīṃ bhajet ||

āsurīṃ tanumāviṣṭa dīrghakālaṃ sa jīvayet |

tato'sau bhinnadehastu narakebhyo vigacchataḥ ||

tato'sau nārakaṃ duḥkhaṃ anubhūyeha durgatiḥ |

vividhā nārakāṃ duḥkhāṃ aniṣṭāṃ karmajāṃ tadā ||

kalpamekaṃ kṣayitvāsau krodhamantrapracoditam |

cyuto'sau narakād duḥkhāt tiryagebhyopapadyate ||

nāgayoniṃ samāpadya bhīmarūpī bhaviṣyati |

nāgarājo mahākrodhī mahābhogī viṣadarpitaḥ ||

dāruṇaṃ karmacārī ca |

cyuto'sau duṣṭakarmā tu yamalokamagacchata ||

sunidā yamarājāsau pretarājo maharddhikaḥ |

evaṃ duḥkhasahasrāṇi anubhūya punaḥ punaḥ ||

so'nupūrveṇa durmedhā bhuvimāyāta māṇavaḥ |

mānuṣyaṃ janmamāyātaḥ bhīmarūpī bhaviṣyati ||

daridra krodhanaścaiva alpaśākhyo bhaviṣyati |

pratyekabuddhā ye loke nirāśāḥ khaḍgacāriṇaḥ ||

hīnadīnānukampyāstu vicaranti mahītale |

sattvānāṃ hitakāmyarthaṃ praviṣṭā piṇḍacārikām ||

te taṃ durmatiṃ dṛṣṭvā vai paracittavidostadā |

te tatra manubaddhāstu kāruṇyānnānyahetavaḥ ||

tena kulmāṣakhanḍāstu gṛhītā bhakṣahetunā |

krodhamantrābhibhūtena hetumuddhāṭitā tadā ||

teṣāṃ niryātayed bhikṣaṃ tatraikasya mahātmanaḥ |

idaṃ bhoḥ pravrajitāḥ ! sarve ! bhakṣayadhvaṃ yathāsukham ||

tasyānukampā buddhebhyaḥ ṛddhiṃ darśitavāṃ tadā |

tato'sau vismayāviṣṭaḥ prabhāvodgatamānasaḥ ||

prapatet sarvato mūrdhnā buddhebhyaḥ khaḍgakalpiṣu |

ākāśena gatāḥ sarve vītadoṣā yatheṣṭataḥ ||

tenāpi kuśalārthena pratyekāṃ bodhicintitām |

yādṛśā hi mahātmānaḥ śāntaveṣā maharddhikāḥ ||

tādṛśo'haṃ bhavelloke mā duḥkhī mā ca durgatiḥ |

kṣīṇakarmāvaśeṣastu cyutaḥ svargopagaḥ sadā ||

so'nupūrveṇa dharmātmā pratyekaṃ bodhi lapsyate |

tasmānna kuryānmantrebhyaḥ sādhanamābhicārukam ||

buddhairbodhisattvaiśca pratiṣiddhamābhicārukam |

atikāruṇikā buddhā bodhisattvāstu maharddhikāḥ ||

prabhāvārthaṃ tu mantrāṇāṃ darśitaṃ sarvakarmiṇaḥ |

cintāmaṇayo mantrā bhāṣitāstu tathāgataiḥ ||

bālarūpā mūḍhacittāstu krodhalobhābhibhūtayaḥ |

parasparaṃ prayojyante ye mantrā ābhicāruke ||

pratiṣiddhaṃ tathā buddhairbodhisattvaistu dhīmataiḥ |

sarvaprakāra tu mantrāṇāṃ sattvebhyo bhogavardhanam ||

uttiṣṭhamatha rājyaṃ vai madārakṣāṃ dhanyahetavaḥ |

ākarṣaṇaṃ tu sattvānāṃ vividhāṃ yonimāśritām ||

sādhanīyāstu mantrā vai na jīvamuparodhataḥ |

tasmiṃ kāle bhaviṣyanti bhikṣavo me bahuśrutāḥ ||

mātṛcīnākhyanāmāstu stotraṃ kṛtvā mamaiva tu |

yathā bhūtaguṇoddeśaiḥ yathākāramabhāṣata ||

prasādya sarvataścittaṃ buddhānāṃ śāsane rataḥ |

mantrasiddhastu durlakṣyaḥ mañjughoṣastavaiva tu ||

guṇavāṃ śīlasampannaḥ dharmavādī bahuśrutaḥ |

purā tiryaggatenaiva imāṃ stotramabhāṣata ||

nṛpākhye nagare ramye khaṇḍākhye ca vane vatu |

sārdhaṃ śiṣyagaṇenaiva viharāmi yathāsukham ||

tatrastho vāyasa āsī māṃ cittaṃ samprasādayet |

prasādya ca mayi cittaṃ bhinnadeho divaṃ gataḥ ||

devebhyaśca cyavitvā tu manuṣyebhyopapatsyate |

manuṣyebhyopapannastu pravrajecchāsane mama ||

pravrajitvā mahātmāsau yathābhūtaṃ hi māṃ tadā |

staviṣyati tadā kāle mātṛcīnākhya savratī ||

stotropahāraṃ yathārthaṃ ca nānādṛṣṭāntarahetubhiḥ |

prakartā sarvabhūtānāṃ hitāyaiva subhāṣitam ||

anugrahārthaṃ tu sattvānāṃ stotracodanatatparaḥ |

bhaviṣyati tadā kāle yugānte lokanindite ||

tena karmavipākena bhinnadeho diviṃ gataḥ |

so'nupūrveṇa medhāvī anubhūya vividhāṃ sukhām ||

bodhiṃ prāpsyati sarvajñiṃuttamārthamacintiyām |

caturthe varṣaśate prāpte nirvṛte mayi tathāgate ||

nāgāhvayo nāma sau bhikṣuḥ śāsane'smiṃ hite rataḥ |

muditāṃ bhūmilabdhastu jīved varṣaśatāni ṣaṭ ||

māyūrī nāmato vidyā siddhā tasya mahātmanaḥ |

nānāśāstrārthadhātvarthaṃ niḥsvabhāvārthatattvavit ||

sukhāvatyāṃ copapadyet yadāsau tyaktakalevaraḥ |

so'nupūrveṇa buddhatvaṃ niyataṃ samprapatsyate ||

saṅganāmā tadā bhikṣuḥ śāstratattvārthakovidaḥ |

sūtranītārthaneyānāṃ vibhajya bahudhā punaḥ ||

lokābhidhāyī yuktātmā tucchaśīlo bhaviṣyati |

tasya siddhā śāladūtīti kathyate ||

tasya mantraprabhāvena buddhirutpanna śreyasī |

saṅgrahe sūtratattvārthaṃ śāsanasya cirasthite ||

jīved varṣaśataṃ sārdhaṃ tyaktadeho diviṃ gataḥ |

anubhūya ciraṃ saukhyaṃ dīrghasaṃsārasaṃsaram ||

anupūrveṇa cātmāsau bodhiprāpto bhaviṣyati |

evaṃ bahuvidhākāro bhikṣavo mayi śāsane ||

prajñā dharmaśīlāstu bhavitābhūt tadā yuge |

apaścime tu tadā kāle nandanāmataḥ ||

so'pi mantrārthayuktātmā tantrajño'tha bahuśrutaḥ |

tasya bhadraghaṭaḥ siddhaḥ yakṣamantrapracoditaḥ ||

mahāyānāgrasūtre tu mayā ca kathitā purā |

tasmiṃ kāle ghaṭe tasmiṃ ujjahāra mahātapā ||

tasya dṛṣṭasadā tatra pustake'smiṃ mantrarūpiṇe |

rakṣā na kāritā tatra ghaṭe'smiṃ yakṣasādhite ||

anapramādāt smṛtibhraṃśā ghaṭo mūrdhnaṭake hṛtaḥ |

tato'sau siddhamantrastu bhikṣurmantratapī abhūt ||

vaṭaṃ nirīkṣayāmāsa nābhipaśyeta tatra vai |

tato'sau krodharaktāṅgaḥ visphūrjana abhāṣata ||

ābrahmastambaparyantaṃ śakrādyāṃ samaheśvarām |

mantrenākṛṣyamāneyaṃ nāhaṃ mantrī na mantrarāṭ ||

ye mantrā buddhaputraistu mantrā jinavaraistathā |

bhāṣitā nigrahārthāya durdāntadamakāpi vā ||

te tu sarve bhuvirnāsti thadi nākṛṣyāmi corīṇām |

tatotthāya tato mantrī siddhakarmadṛḍhavrataḥ ||

yathā tu vihite mantre prayogākṛṣṭahetavaḥ |

prayojayāmāsa taṃ dikṣu kṣiprākarṣaṇatatparaḥ ||

kṣaṇena smṛtamātreṇa kṣiprakarmāyatihyasau |

huṅkārekeṇa mātreṇa brahmādyāmānayed bhuvi ||

ākṛṣṭā sarvadevāstu brahmādyāḥ saśakrakāḥ |

hāhākāraṃ pramuñcānā ārttā bhairavanādinaḥ ||

kiṃ karoma kimānītā nāma yaṃ mantrāparādhinaḥ |

śīghraṃ ca tvaramāṇastu bhikṣurdhīmāṃ viśāradaḥ ||

divaukasāṃ mantrayāmāsa ghaṭaṃ pratyarpayatha ito iha |

anyonyaṃ vai surāḥ sarve sa bhikṣuḥ samprabhāṣataḥ ||

kṣipraṃ vadata bhadraṃ vo ye nenāpahṛto ghaṭaḥ |

nirīkṣayāmāsa te devāḥ na dāsyante'tha samantataḥ ||

samanvāharati deveśaḥ kenāyaṃ ghaṭako'pahṛtaḥ |

paśyate vajriṇaḥ śrīmāṃ bodhisattvo mahādyutiḥ ||

tasyāsti suto ghoraḥ mahāroṣī sudāruṇaḥ |

nirmito vighnarūpeṇa viceruḥ sarvato jagat ||

tenāsau ghaṭo nīta deveśaḥ samprabhāṣitam |

asti vajrakule vighnaḥ krīḍate līlayā bhuvi |

pūjito'hamimeneti tenāsau ghaṭako hataḥ |

evamuktvā tu deveśaḥ punareva diviṃ gatāḥ ||

sarve visarjitā devāḥ svamantreṇaiva te tadā |

kṣaṇenaiva tu tatraikaḥ muhūrtasutarānapi ||

ānayāmāsa taṃ bighnamavaśāt saghaṭaṃ tadā |

tatastena tu vighnena pretānāṃ ghaṭamādade ||

tato nītena tu vighnena imāṃ vācāmabhāṣitā |

pretaloke ghaṭo nītaḥ na vayaṃ tatra doṣiṇaḥ ||

ruṣṭo so'pi mahāmantrī taṃ vighnamabhyabhāṣata |

gaccha gaccha mahāvighna ! mā bhūyo evamācaret ||

tatastena tu te pretā ānītāstatkṣaṇādapi |

kṣubhitākrāntamanasaḥ dīnāḥ sūcīmukhā hi te ||

ārtasvaraṃ ca krandeyurmahāghoratamā hi te |

cukrutuḥ karuṇāṃ vāṇīṃ paritrāyasva mahātmana ||

ghaṭaṃ vo iha ānītā yatheṣṭa kurute vayam |

mahākāruṇiko mantrīṃ vepathu samprajāyatām ||

karuṇārdreṇa manasā imāṃ vācāmabhāṣata |

kiṃ duḥkhaṃ bhavatāṃ loke samprabhāṣatha mā ciram ||

te ūcurdīnamanasā bubhukṣāsmat samprabādhate |

triṣitāḥ pretaloke'smiṃ ciraṃ kālaṃ mahātmanaḥ ||

mahākāruṇiko bhikṣusteṣāmeva pradadau ghaṭam |

tataste tuṣṭamanasāḥ sattvarāmālayaṃ gatāḥ ||

teṣāṃ cintitamātreṇa annapānaṃ bhaved ghaṭe |

bhavitā candanamāle'smiṃ bhikṣurnandako bhuvi |

tasmiṃ kālādhame prāpte jīved varṣaśatatrayam |

mahātmā bodhinimnastu kṣipraṃ prāpsyati durlabhām ||

bhaviṣyanti na sandehaḥ tasmiṃ kāle yugādhame |

rājā gomimukhyastu śāsanāntardhāpako mama ||

prāciṃ diśimupādāya kaśmīre dvārameva tu |

nāśayiṣyati tadā mūḍhaḥ vihārāṃ dhātuvarāṃstathā ||

bhikṣavaḥ śīlasampannāṃ ghātayiṣyati durmatiḥ |

uttarāṃ diśamāśṛtya mṛtyustasya bhaviṣyati ||

amānuṣeṇaiva kruddhena sarāṣṭrā paśubāndhavaḥ |

ākrānto'drikhaṇḍena pātālaṃ yāsyati durmati ||

adho atha gatistasya narakānnarakataraṃ bhṛśam |

duḥkhā duḥkhataraṃ tīvraṃ samprapatsyati dāruṇam ||

avīcirnāma vikhyātaṃ narakaṃ pāpakarmiṇā |

mucyate'sau mahākalpaṃ gomiṣaṇḍo durātmanaḥ ||

akalyāṇamitramāgamya kṛtaṃ pāpasudāruṇam |

tasmāt sarvaprayatnena śāsane'smiṃ tathāgate ||

prasādyamakhilaṃ cittaṃ samprabhokṣyatha sampadām |

buddhatvaniyataṃ mārgam aṣṭāṅgapathayāyinam ||

gamiṣyatha sadā sarve aśokaṃ nirjarasaṃ puram |

tasyānantare mahīpālaḥ buddhapakṣa iti śrutaḥ ||

mahāyakṣo mahātyāgī buddhānāṃ śāsane rataḥ |

bhaviṣyati na sandehaḥ tasmiṃ kāle yugādhame ||

atiprīto hi nṛpatiḥ śāstuḥ śāsanatatparaḥ |

vihārārāmacaityāṃśca śāsturbimbānanuttamām ||

vāpyaḥ kūpāśca + + + + + + anekadhāḥ |

kārayitvā mahārājā divaṃ gacched gatāyuṣaḥ ||

tasya siddho mahāvīryaḥ abjaketurmahītale |

pṛthivāṃ pālanāṃ prārthe bodhisattvasya mahātmane ||

tasya mantraprabhāvena jīved varṣaśatatrayam |

tena karmāvaśeṣeṇa kṣipraṃ bodhimavāpnuyāt ||

tasyāpi ca suto rājā mahāsainyo mahābalaḥ |

gambhīrayakṣo vikhyātaḥ pṛthivīmakhiloditām ||

so'pi rājātha yuktātmā tasmiṃ kāle bhaviṣyati |

vihārāvasathacaityāṃśca vāpīkūpāṃśca naikadhā ||

kārayiṣyati na sandeho bhūpatiḥ sa mahādyutiḥ |

tenāpi sādhitaṃ mantraṃ mañjughoṣasya dhīmataḥ ||

ṣaḍakṣaraṃ nāma yad vākyaṃ mahārthaṃ bhogavardhanam |

tasya mantraprabhāvena mahābhogī bhave hyasau ||

anupūrveṇa medhāvī kṣipraṃ bodhiparāyaṇaḥ |

vividhākārakārāṃstu śāsane'smiṃ tathāgate ||

bhaviṣyati tadā kāle uttarāṃ diśimāśṛtaḥ |

nepālamaṇḍale khyāte himādreḥ kukṣimāśrite ||

rājā mānavendrastu licchavīnāṃ kulodbhavaḥ |

so'pi mantrārthasiddhastu mahābhogī bhaviṣyati ||

vidyā bhogavatī nāma tasya siddhā narādhipe |

aśītivarṣāṇi kṛtvāsau rājyaṃ taskaravarjitam ||

tataḥ prāṇātyaye nṛpatau svargaloke jajagmasu |

tatra mantrāśu sidhyanti śītalā śāntikapauṣṭikā ||

tārā ca lokavikhyātā devī paṇḍaravāsinī |

mahāśvetā parahitodyuktā akhinnamanasāṃ sadā ||

ityevamādayo proktā bahudhā nṛpatayostadā |

anekadhā bahudhāścaiva nānārūpavivarṇitāḥ ||

śāstupūjakāste'pi mleccharājā na hai |

vaviṣaḥ suvṛṣaścaiva bhāvasu śubhasustathā ||

bhākramaḥ padakramaścaiva kamalaścaiva kīrtyate |

bhāguptaḥ vatsakaścaiva + + + + + paścimaḥ ||

udayaḥ jihnuno hyante mlecchānāṃ vividhāstathā |

ambhodheḥ bhraṣṭamaryādā bahiḥ prājñopabhojinaḥ ||

śastrasampātavidhvastā nepālādhipatistadā |

vidyāluptā luptarājāno mlecchataskarasevinaḥ ||

anekā bhūpatayo proktā nānā caiva dvijapriyā |

bhaviṣyanti tadā kāle cīnaṃ prāpya samantataḥ ||

rājā hiraṇyagarbhastu mahāsainyo mahābalaḥ |

vistīrṇaśca tantraśca prabhūtajanabāndhavaḥ ||

mlecchapraṇato vijayī ca śāstuḥ śāsanatatparaḥ |

tenāpi sādhito mantraḥ kumārasyeva mahādyuteḥ ||

vidyārājāmaṣṭa akṣaram |

mahāvīraṃ nāma vikhyātaṃ sampadānāṃ mahāspadam ||

tena bāladhiyo rājā rājyahetoḥ samāhitaḥ |

yasya smaritamātreṇa buddhatvaṃ niyataṃ padam ||

so'lpakāryaniyuñjānaḥ rājyaheto narādhipaḥ |

ākāṃkṣamānayadyevaṃ varadānamanuttamam ||

brahmādyā devatāṃ kṛtsnāmājñāpayati sarvadā |

kiṃ punarmānuṣāṃ loke itarāṃ bhāvakutsitām ||

jīvitvā varṣaśataṃ sārdhaṃ divaṃ gacchanmahānṛpaḥ |

so'nupūrveṇa dharmātmā uttamāṃ bodhimāpnuyāt ||

tasmiṃ deśa imā vidyā ye kumāreṇa bhāṣitā |

satvarā te'pi siddhyante nānye vidyā kadācana ||

bodhisattvo mahādhīraḥ mañjughoṣo mahādyutiḥ |

tasmiṃ deśe tu sākṣād vai tiṣṭhate bālarūpiṇaḥ ||

siddhikṣetrā'tha paraṃ divyaṃ mānuṣyaiḥ sādhayiṣyati |

turuṣkanāmā vai rājā uttarāpathamāśṛta ||

mahāsainyo mahāvīryaḥ tasmiṃ sthāne bhaviṣyati |

kaśmīradvāraparyantaṃ baṣkalodyaṃ sakāviśam ||

yojanaśatasaptaṃ tu rājā bhuṅkte'tha bhūtalam |

saptasaptatisahasrāṇi lakṣau dvau tasya bhūpateḥ ||

bhaviṣyati na sandeho tasmiṃ kāle yugādhame |

so'pi siddhamantrastu jīved varṣaśatatrayam ||

sādhitā keśinī vidyā narādhyakṣeṇa dhīmatā |

ātmanā śreyasārthaṃ tu vihārāṃ kārayed bahūn ||

ṣaḍāśītisahasrāṇi kuryāt stūpavarāṃstathā |

mahāyānāgradharmaṃ tu buddhānāṃ jananīstathā |

prajñāpāramitā loke tasmiṃ deśe pratiṣṭhitā |

sa rājā bhinnadehastu svargalokaṃ gamiṣyati ||

so'nupūrveṇa kṣitīpeśaḥ bodhiṃ prāpsyati muttamām |

tasyāntare kṣitipateḥ mahāturuṣko nāma nāmataḥ ||

dhīmataḥ bahumataḥ khyāto gurupūjakatatparaḥ |

sadā so'pi sādhe sa mantraṃ vai tārādevīṃ maharddhikām ||

so'pi prasiddhamantrastu rājyaheto tha bhūtale |

mahāyakṣā mahāsainyaḥ maheśākṣo'tha bhūpatiḥ ||

sammato bandhuvargāṇāṃ rājā so'pi bhaviṣyati |

aṣṭau sahasravihārāṇāṃ tasmiṃ kāle bhaviṣyati ||

tasya mantraprabhāvena jīved varṣaśatadvayam |

yadāsau bhinnadehastu tuṣitebhyopapadyate ||

sonmatto devaputrāṇāṃ bodhisattvo maharddhikaḥ |

so'nupūrveṇa dharmātmā bodhyaṅga samabhipūrataḥ ||

prāpnuyāmatulāṃ bodhiṃ so'nupūrveṇa yatnataḥ |

tatra deśe sadā kālaṃ tiṣṭhate pravaraṃ bahu ||

jinaistu kathitaṃ pūrvaṃ adhunā caryayā bhuvi |

vītarāgaiḥ samākrāntaṃ nāgaiścāpi maharddhikaiḥ ||

lokapālāastathā yakṣāḥ śāstu śāsanarakṣakāḥ |

bhaviṣyanti tadā kāle saddharmā rakṣakā bhuvi ||

evaṃ bahuvidhāḥ proktāḥ bhūpālā lokaviśrutāḥ |

kathitāḥ kathayiṣyanti tasmiṃ kāle sudāruṇe ||

paścāddeśaparyantaṃ ujjayanyāmataḥ pare |

samudratīraparyantaṃ lāḍānāṃ janapade tathā ||

śīlāhvo nāma nṛpatiḥ buddhānāṃ śāsane rataḥ |

purīṃ valabhya samprāpto dharmarājā bhaviṣyati ||

vihārāṃ dhātuvarāṃ citrāṃ śreyasāṃ prāṇināṃstathā |

kārayiṣyati yuktātmā bhūpatirdharmavatsalaḥ ||

pūjāṃ ca vividhākārāṃ jinabimbāṃ manoramām |

pūjayeddhātuvarāṃ agryāṃ lokanāthebhyo yaśasviṣu ||

nāsau mantrasiddhastu kevalaṃ karmajottamaḥ |

tatra deśe samākhyāto bhikṣuḥ piṇḍacārikaḥ ||

śīlavāṃ buddhisampanno buddhānāṃ śāsane rataḥ |

kālacārī mahātmāsau praviṣṭo piṇḍarācikam ||

paśyate rājakulaṃ śreṣṭhaṃ vistīrṇaṃ ca janāvṛtam |

praviṣṭo tatra bhikṣārthī kṣudhayā ca samanvitaḥ ||

tṛṣito klāntamanaso na lebhe piṇḍakaṃ tadā |

gṛhītvāsau puruṣaiḥ kṣipraṃ niryayuḥ tadgṛhāt param ||

tato saudvignamanaso rakṣito rājabhaṭaistadā |

niryayurnagarāt tasmāt svālayaṃ tatkṣaṇād gataḥ ||

kṣudhito tṛṣitaścaiva duḥkhī ca durmatiṃ gataḥ |

tato'sau bhaktacchinnastu ardharātre samupasthite ||

prāṇatyāgaṃ tadā cakruḥ yatī sau laghucetasaḥ |

praṇidhiṃ ca tadā cakre lāḍānāmadhipatirbhavet ||

tato'sau kālagato bhikṣurdharākhye nṛpatau kule |

utpadyeta mahātmāsau śāstuḥ śāsanapūjakaḥ ||

daśavarṣāṇi viṃśaṃ ca rājyaṃ kṛtvā makaṇṭakam |

lubdhaḥ svajanaprayogeṇa ajīrṇayatimūrchitaḥ ||

bhinnadeho tato rājā kālaṃ kṛtvā diviṃ gataḥ |

devā tuṣitavarā nāma maitreyo yatra tiṣṭhati ||

dharmaśrāvī mahātmāsau tatrāsau upapatsyate |

dharmaṃ śṛṇvanti satkṛtya maitreyasya mahādyuteḥ ||

so'nupūrveṇa bodhiṃ ca prāpsyati durlabhām |

śīlākhye nṛpatau vṛtte capalastatra bhaviṣyati ||

varṣārdhapakṣamekaṃ tu pañca māsāṃ tathaiva tu |

rājyaṃ kṛtvā vibhinno'sau śastribhiḥ śastrajīvibhiḥ ||

strīkṛtenaiva tu doṣeṇa śastrabhinno adho gataḥ |

tasyāpyanujo dhruvākhyastu dhruvaḥ sthāvaratāṃ gataḥ ||

sevaka kṛpaṇo mūrkhaḥ lāḍānāmadhipatirbhavet |

śeṣā narādhipāḥ sarve mūrdhāntāstu sevakāḥ ||

teṣāṃ ca pūrvajā vaṃśāḥ śīlāhvoparate tadā |

bhavitā bhūpatayaḥ sarve ambhoje tīraparṣagāḥ ||

nṛpaḥ indro sucandraśca dhanuḥ ketustathaiva ca |

puṣpanāmo tataḥ proktā vāravatyāṃ purodbhavaḥ ||

balabhyāṃ purimāgamya ādyamasyānupūrvakā |

prabhanāmā sahasrāṇi viṣṇunāmā tathaiva ca ||

anantā nṛpatayo proktā yādavānāṃ kulodbhavāḥ |

teṣāmapaścimo rājā viṣṇunāmā bhaviṣyati ||

ṛṣiśāpābhibhūtastu sapaurajanabāndhavaḥ |

astaṃ gate nṛpo dhīmāṃ udake plāvitā purī ||

dvāravatyā tadā tasya mahodadhisamāśritā |

uttarāṃ diśi sarvatra nānārambhanitambayoḥ ||

anantā nṛpatayaḥ proktā nānājātisamāśṛtāḥ |

śakavaṃśa tadā triṃśat manujeśā nibodhatā ||

daśāṣṭa bhūpatayaḥ khyātā sārdhabhūtikamadhyamā |

ante nāgasenā tu viluptā te pare tadā ||

tato viṣṇuharaścaiva kuntanāmājitaḥ paraḥ |

īśānasarvapaṅktiśca grahasuvra tathāparaḥ ||

tataste viluptarājānaḥ bhraṣṭamaryāda sarvadā |

viṣṇuprabhavau tatra mahābhogo dhanino tadā ||

madhyamāt tau bhakārādyau mantrimukhyau ubhau tadā |

dhaninau śrīmatau khyātau śāsane'smiṃ hite ratau ||

japtamantrau tathā mantre kumārastvayi mantrarāṭ |

tataḥ pareṇa bhūpālo jātānā manujeśvarau ||

saptamaṣṭaśatā trīṇi śrīkaṇṭhāvāsinastadā |

ādityanāmā vaiśyāstu sthānamīśvaravāsinaḥ ||

bhaviṣyati na sandeho ante sarvatra bhūpatiḥ |

hakārākhyo nāmataḥ prokto sārvabhūminarādhipaḥ ||

tatra deśe ime mantrā siddhiṃ gaccheyu vai tadā |

dharmarājena ye proktā vidyā śāntikapauṣṭikā ||

vividhāṃ bhogaviṣayāṃ sampadāṃ vividhāṃstathā |

nānā ca rūpadhāriṇyo yakṣiṇyaśca maharddhikāḥ ||

bhaviṣyanti tatra vai siddhā tasmiṃ kāle yugādhame |

dakṣiṇāṃ diśimāśritya sasamudrāṃ vasundharām ||

rājā śvetasucandraśca sātavāhana eva tu |

mahendraṃ śaṅkaraścaiva vallabho'tha mahīpatiḥ ||

sukeśikeśiśca vikhyātā dakṣiṇāṃ diśi |

maṅgalo vallabhaḥ prokto govindaḥ bṛndakhetuḥ ||

mutpātaḥ potaścaiva mahendraḥ candra eva tu |

gopendro indrasenaśca pradyumno mādhavastadā ||

gaṇaśaṅkaraścaiva vyāghraṃ siṃho tathā budhaḥ |

budhaḥ śuddhastathā kumbhaḥ nikumbhaścaiva kīrtyate ||

mathitaḥ sumitaścaiva |

balaḥ pulinaścaiva sukeśiḥ keśinastathā ||

anantā bahavo khyātā bhūpālā dakṣiṇāṃ diśi |

atītānāgatā cāpi varttamānā nibodhitā ||

nānāmṛtyubhave hyete nānāvyādhisamāplutā |

śastrasampātadurbhikṣaiḥ mṛtāḥ kecid diviṃ gatāḥ ||

ityete nṛpatayaḥ sarve kathitā vipukhastathā |

mahendrānta nṛpotākhyātaḥ tathāsahatistathā ||

bhaviṣyanti tadā abhūt |

tasmiṃ kāle tadā deśe mantrāṇāṃ siddhimicchatām ||

sādhanīyā imā mantrāḥ krodhādyāḥ kuliśocitāḥ |

ābhicārukakarmeṣu vaśyārtthe ca tathā hitam ||

mañjuśriyo'tha māhātmā vai kumāro bālarūpiṇaḥ |

sidhyate ca tadā deśe kaliprāpte ca tadā yuge ||

parvatavindhyamāśṛtaṃ sāgare lavaṇodake |

kārtikeyeti samākhyātaḥ sattvānāṃ varadāyakaḥ ||

ājñāṃ bho bodhisattvena mañjughoṣeṇa dhīmatā |

sattvānāṃ hitakāmyarthaṃ nivased dakṣiṇāṃ diśi ||

kārtikeyasya ye mantrāḥ kathitā mañjubhāṇinā |

tasmiṃ deśe tadā siddhiḥ bhaviṣyati na saṃśayaḥ ||

śrīparvate tadā deśe vindhyakukṣinitambayoḥ |

dvīpeṣveva ca sarvatra kaliṅgodreṣu kīrtyate ||

traiguṇyā mlecchadeśeṣu samantataḥ |

ambhodheḥ kukṣitīrāntāḥ nṛpā khyātā anantakāḥ ||

kāmarūpakalākhyā hi himādreḥ kukṣimāśritāḥ |

bahavo nṛpatayo proktā udrasandhiṣu sarvadā |

nānāmlecchagaṇādhyakṣā śāstupūjakatatparāḥ |

indro sucandramahendraśca bhūpāla mlecchavāsinaḥ ||

kṣmāpālau ubhau tatra ṣoaḍaśārddhā śāsane ratā |

pūjakāḥ śāstubimbānāṃ tvatprasādā ||

bhaviṣyanti na sandeho prasannā śāsane jine |

bahavo nṛpavarāḥ proktāḥ pūrvāyāṃ diśimāśṛtāḥ ||

atītānāgatā ye tu varttamānāśca sarvadā |

ādyaṃ nṛpavaraṃ vakṣye gauḍānāṃ vaṃśajo bhuvi ||

jāto'sau nagare ramye vardhamāne yaśasvinaḥ |

lokākhyo nāma sau rājā bhavati gauḍavardhanaḥ ||

māmānutpannaloke'smiṃ bhavitāsau dharmacintakaḥ |

bahavaḥ kṣitipāḥ krāntā vividhā jīvakarmiṇaḥ ||

madhyakāle samāsvāsā madhyamā madhyadharmiṇaḥ |

anante va yuge nṛpendrā śṛṇu tattvataḥ ||

samudrākhyo nṛpaścaiva vikramaścaiva kīrttitaḥ |

mahendranṛpavaro mukhya sakārādyo mataḥ param ||

devarājākhyanāmāsau yugādhame |

nirddhākhye nṛpaḥ śreṣṭhaḥ buddhimān dharmavatsalaḥ ||

tasyāpyanujo balādhyakṣaḥ śāsane ca hite rataḥ |

prācīṃ samudraparyantāṃ caityālaṅkṛtaśobhanām |

kariṣyati na sandehaḥ kṛtsnāṃ vasumatīṃ tadā |

vihārārāmavāpīśca udyānā maṇḍavakāṃ sadā ||

kariṣyati tadā śrīmāṃ saṅkramāṃ setukārakaḥ |

śāsturbimbān tadā pūjet tatprasannāṃśca pūjayet ||

kṛtvā rājyaṃ mahīpālo niḥsapatnamakaṇṭakam |

jīved varṣāṃ ṣaṭtṛṃśattṛṃśāhaṃ pravrajenṛpaḥ ||

tatotmānaṃ ghātayed rājā dhyāyantaḥ sampramūrcchitaḥ |

putraśokābhisantaptaḥ yativṛttisamāśṛtaḥ ||

tato'sau bhinnadehastu narakebhyopapadyata |

trīṇi ekaṃ ca divasāni uṣitvā narakaṃ gatim ||

dehamutsṛjya diviṃ gacchet sadā nṛpaḥ |

devānāṃ sukṛtināṃ lokaḥ śuddhāvāsa iti smṛtaḥ ||

devarājā bhavet tatra śuddhātmā bodhinimnagaḥ |

śataśaḥ sahasraśaścaiva anubhūya diviṃ sukham ||

punareva mānuṣyaṃ prāpya buddho bhūyo bhavāntare |

tenaiva kāritaṃ karma anyajanmeṣu dehinām ||

purīmujjayanīṃ khyātā kālavānāṃ jane tadā |

tatrāyanīmukhyaḥ vaṇijo yo mahādhanaḥ ||

buddhānāmasambhave kāle śūnye loke nirāspade |

pratyekabuddhā loke'smiṃ viharanti maharddhikāḥ ||

sattvānāṃ hitakāmāya vicaranti mahītale |

purī ujjayinī prāpya praviṣṭā piṇḍacārikā ||

vargacāriṇo mahātmānaḥ rathyāyāmavataratat |

vāṇyājeyastustadā saiva duṣṭvā tu saṃmukhāṃ munim ||

nimantrayāmāsa tadā bhaktena svagṛhaṃ caiva nayet tadā |

nītvā munivarāṃ kṣipramāsanena nimantrayet ||

saṅghībhavadhva bhavataḥ bhaktakālo'yamupasthitaḥ |

te'pi tūṣṇīṃ mahātmāno na vācāṃ bhāṣire tadā ||

pātraṃ ca nāmayāmāsa vāṇije yasya sarvadā |

vaṇijā iṅgitajñāśca buddhimanto bhavet tadā ||

pātraṃ ca pūrayāmāsa vividhākārabhojanaiḥ |

tadāsau svahastenaiva teṣāṃ prāyaccha yatnataḥ ||

gṛhītvā tu tataḥ sarve prajagmuḥ sarvatonabham |

dīpamāleva dṛśyante vyomamūrttisamāśritāḥ ||

tato'sau hṛṣṭaromastu saṃvegabahulastadā |

bhūmyāṃ ca patitastatra ṛddhyā varjitamānasaḥ ||

praṇidhiṃ ca tadā cakre pravyāhāravabhaṃ yathā |

anena kuśalamūlena yanmayā prāptamadyataḥ ||

eṣā munivarā magra bhaved buddho hyanuttaraḥ |

daśajanmasahasrāṇi cakravarttī tadā bhuvi ||

tato'sau vyuktadehastu koṭiṣaṣṭidivaukasām |

anubhūya ciraṃ saukhyaṃ tyaktvā janma divaukasām ||

māṇuṣāṇāṃ tadā janma prāpnuyāt paravaśā iha |

tasya rājakule janma bhavatīha tu sarvadā ||

bālākhyo nāma sau nṛpatirbhavitā pūrvadeśakaḥ |

ājanmasahasrāṇi cirasaukhyamanāvṛtam ||

prāpnuvanti yā nṛpatiḥ śrīmāṃ sarvajñatvaṃ ca paścimam |

evaṃ bahuvidhaṃ matvā sampado vipulāstathā ||

ko nu kuryāt tadā śāstuḥ pūjanādhyeṣaṇāṃstathā |

kārāṃśca śreyasīṃ yuktāṃ bodhimārgaviyojanīm ||

tasyāpareṇa nṛpatiḥ gauḍānāṃ prabhaviṣṇavaḥ |

kumārākhyo nāmataḥ proktaḥ so'pi ratyantadharmavām ||

tasyāpareṇa śrīmāṃ ukārākhyeti viśrutaḥ |

tataḥ pareṇa viśleṣa teṣāmanyonyateṣyate ||

mahāviśleṣaṇā hyete gauḍā raudracetasaḥ |

tato deva iti khyāto rājā māgadhakaḥ smṛtaḥ ||

so'pyatahatavidhvastaripubhiḥ samatā vṛtaḥ |

yasyāpareṇa candrākhyaḥ nṛpatitvaṃ kārayet tadā ||

so'pi śastravibhinnastu pūrvacoditakarmaṇā |

tasyāpi suto dvādaśa gaṇanāṃ jīvenmāsaparamparam ||

so'pi vibhinnaśastreṇa bāla eva abhūt tadā |

teṣāṃ parasparopavighnacittānāṃ raudrāṇāmahite ratām ||

bhaviṣyati tadā kāle bhakārākhyo nṛpapuṅgavaḥ |

agraṇīrgauḍalokānāṃ mahāvyādhisamākulaḥ ||

tenaiva vyādhinā ārttaḥ kālaṃ kṛtvā adho gataḥ |

tasyāpareṇa dakārākhyaḥ katipāyāṃ divasāṃ daśa ||

bhavitā gauḍadeśe'smiṃ gaṅgātīrasamāśṛtaḥ |

tasyāpareṇa bhakārākhyastrīṇi divasāni kārayet ||

tato gopālako rājā bhavitā sarvadastadā |

priyavādī ca so rājā ghṛṇī caiva mahābalaḥ ||

strīvaśaḥ kṛpaṇo mūrkhaḥ jitaśatrurbhaved yuvām |

kalyāṇamitramāgamya mahātyāgī bhavet tadā ||

vihārāṃścaityavarāṃ ramyāmārāmāṃ vividhāstadā |

vāpyo'tha jalasampannā satrāgārāṃ suśobhanām ||

sevato bahavastasya yaśaḥ kīrtyāthamudyataḥ |

devāyatanaramyāṃ vai guṇāvasathakāriṇaḥ ||

pāṣaṇḍībhiḥ samākrāntaṃ nānātīrtthikavāsibhiḥ |

ākrāntaḥ so diśaḥ sarvā samudrātīracaryagāḥ ||

kripī bhogī pramādī ca saṃ rājā dharmavatsalaḥ |

bhaviṣyati na sandehaḥ sa prācīṃ diśi mūrjitaḥ ||

sadyātīsārasaṃyuktavārddhikye samupasthitaḥ |

gaṅgātīramupāśritya rājyaṃ kṛtvā tu vai tadā ||

viṃśad varṣāṇi saptaṃ ca janmanāśītiko mṛtaḥ |

tato'sau bhinnadehastu tiryagebhyo'pipadyate ||

nāgarājā tataḥ śrīmān dharmavatsalaḥ |

yenāsya kāritaṃ caitya śāstubimbaṃ manoramam |

vihārāṃ kāritavāṃścātra saṅghasyārthe tadā bhuvi ||

tena karmavipākena antime ca bhave śrite ||

buddhatvaṃ niyataṃ mārgaṃ prāpnuyādacalaṃ padam |

tataḥ pareṇa gauḍānāṃ tīrthikākrāntapuraṃ bhuvi ||

tā pūrvadeśe'smin nagare tīrthikasamāhvaye |

bhagavākhye nṛpe khyātaḥ gauḍānāṃ prabhaviṣṇavaḥ ||

abhiṣikto dakṣiṇātyena pratinā prabhaviṣṇunā |

rājyaṃ kṛtvā tu vai tatra paścimāṃ diśimāgataḥ ||

praviśya nagarīṃ ramyāṃ sāketāṃ tu yathepsitaḥ |

ariṇā bhūtastu punareva nivartate ||

prācīṃ samudraparyantāṃ taskaraiśca samāvṛtaḥ |

sastraprahāravidhvastamṛto'sau pretatāṃ gataḥ ||

trīṇi varṣāṇi kṛtvāsau bhūpālo rājyamalpakam |

tato dasyubhirgrastaḥ mṛtaḥ pretamaharddhikaḥ ||

trīṇi varṣāṇi tatraiva pretebhyo rājyamakārayet |

tato'pi so tyaktadehastu pretalokāṃ sudāruṇām ||

tasmānmuktajanmānaḥ svarlokaṃ ca sadā vrajet |

tasyādhareṇa nṛpatistu samudrākhyo nāma kīrttitaḥ ||

trīṇi divasāni durmedhaḥ rājyaṃ prāpsyati durmatiḥ |

tasyāpyanujo vikyātaḥ bhasmamākhyo nāma nāmataḥ ||

prabhuḥ prāṇātipātasaṃyuktaḥ mahāsāvadyakāriṇaḥ |

nirghṛṇī apramattaśca svaśarīre tu yatnataḥ ||

paralokārthine nāsau balisattvadihaiva tu |

akalyāṇamitramāgamya pāpaṃ karma kṛtaṃ bahu ||

dvijairākrāntatadrājyaṃ tārkikaiḥ kṛpaṇaistathā |

vividhākārabhogāṃśca mānuṣā pitarāstathā ||

vividhāṃ sampadāṃ so'pi prāptavān nṛpatistathā |

so'nupūrveṇa gatvāsau paścimāṃ diśi bhūpatiḥ ||

kaśmīradvāraparyantaṃ uttarāṃ diśimāśṛtaḥ |

tatrāpi jitasaṅgrāmī rājyaṃ kṛtvā tu vai tadā ||

dvādaśābdāni sarvatra māsāṃ pañcadaśastathā |

pṛthivyāmārtarogo'sau mūrchitaśca punaḥ punaḥ ||

mahāduḥkhābhibhūtastu bhinnadeha adhogataḥ |

teṣāṃ parasparato dveṣe lubdhānāṃ rājyahetunām ||

mahāśastropasampātaṃ kṛtvā te tu parasparam |

abhiṣicya tadā rājyaṃ sakarākhyaṃ bāladārakam ||

cihnamātraṃ tu taṃ kṛtvā punareva nivarttate |

yairdvijātimukyānāṃ bhinnāste'pi parasparam ||

māgadhāṃ janapadāṃ prāpya pure udumbarāhvaye |

dvai bālau dvijātimukhyaśca abhiṣecya svayaṃ bhuvi ||

tato'nupūrveṇa gatvāsau prācīṃ diśimāśṛtaḥ |

gauḍāṃ janapadāṃ prāpya niḥsapatnā hya vai tadā ||

ghātitau bālamukhyau tau kaliṅgakṣu durātmanā |

akalyāṇamitramāgamya kṛtaṃ prāṇivadho bahum ||

pūrvasammānitā ye tu nṛpairvigrahamānibhiḥ |

ghātayāmāsa sarveṣāṃ gauḍānāṃ janavāsinām ||

somākhyo'pi tato rājā ekavīro bhaviṣyati |

gaṅgātīraparyantaṃ vārāṇasyāmataḥ param ||

nāśayiṣyati durmedhaḥ śāsturbimbāṃ manoramām |

jinaistu kathitaṃ pūrvaṃ dharmasetumanalpakam ||

dāhāpayati durmedhaḥ tīrtthikasya vace rataḥ |

tato'sau kruddhalubdhastu mitthyāmānī hyasaṃmataḥ ||

vihārārāmacaityāṃśca nirgranthāṃ vasathāṃ bhuvi |

bhetsyate ca tadā sarvāṃ vṛttirodhamakāraka ||

bhaviṣyate ca tadā kāle madhyadeśe nṛpo varaḥ |

rakārādyotayuktātmā vaiśyavṛttimacañcalaḥ ||

śāsane'smiṃ tathā śakta somākhyasasamo nṛpa |

so'pi yāti tavāntena nagnajātinṛpeṇa tu ||

tasyāpyanujo hakārākhya ekavīro bhaviṣyati |

mahāsainyasamāyuktaḥ śūraḥ krāntavikramaḥ ||

nirdhāraye hakārākhyo nṛpatiṃ somaviśrutam |

vaiśyavṛttistato rājā mahāsainyo mahābalaḥ ||

pūrvadeśaṃ tadā jagmuḥ puṇḍrākhyaṃ puramuttamam |

kṣatradharmaṃ samāśṛtya mānaroṣamaśīlinaḥ ||

ghṛṇī dharmārtthako vidvāṃ kuryāt prāṇivadhaṃ bahūn |

sattvānupīḍanaparo nigrahāyaiva so rataḥ ||

parājayāmāsa somākhyaṃ duṣṭakarmānucāriṇam |

tato niṣiddhaḥ somākhyo svadeśenāvatiṣṭhataḥ ||

nivartayāmāsa hakārākhyaḥ mleccharājye mapūjitaḥ |

tuṣṭakarmā hakārākhyo nṛpaḥ śreyasā cārthadharmiṇaḥ ||

svadeśenaiva prayātaḥ yatheṣṭagatināpi vā |

taireva kāritaṃ karma rājyaharṣīsamanvitaiḥ ||

adhunā prāptavāṃ bhogāṃ rājyavṛttimupāśṛtām |

pūrvaṃ pratyekabuddhāya bhaktācchādanadattavām ||

pādukau ca tadā dattau cchatracāmarabhūṣitam |

tasya dharmaprabhāvetau mahārājyatṛdevatau ||

bhuktavāṃ bhogasampattīḥ devamanuṣyasarvadā |

somākhyo dvijāhvayo mahābhogī bhave hyasau ||

bhogāṃ dvijātiṣu dattvā vai rājyaṃ kṛtvā vai tadā |

sārdhaṃ saptamaṃ tathā ||

varṣāṃ daśa saptaṃ ca māsamekaṃ tathāparam |

divasāṃ saptamaṣṭau ca mukharogasamākulaḥ ||

kṛmibhirbhakṣamāṇastu kālaṃ kṛtvā adhogati |

amānuṣākrāntavidhvastaṃ tat puraṃ ca abhūt tadā ||

māṇuṣeṇaiva doṣeṇa jvarārto vyādhimūrcchitaḥ |

mṛto mantraprayogeṇa rājāsau kālagatastadā ||

avīcīrnāma vikhyātaṃ narakaṃ pāpakāriṇā |

tatrāsau upapadyeta pāpakarmāntacāriṇaḥ ||

mahākalpaṃ tadā narake pacyate'sau duṣṭacetasaḥ |

tato ṭaṭaṃ hahavaṃ caiva sañjīvaṃ kālasūtraṃ tu ||

asipatravanaṃ ghoraṃ anubhūya punaḥ punaḥ |

tiryakpretalokaṃ ca punastathā ||

evaṃ janmasahasrāṇi saṃsāre saṃsarataḥ punaḥ |

nāsau vindati saukhyāni duḥkhabhājī bhaved sadā ||

tasmāt sarvaprayatnena śāsane'smiṃ tathāgate |

prasādyamakhilaṃ cittaṃ gacchadhvaṃ nirjarasampadam ||

buddhe kārāpakārāṃ ca anantā bhavati karmatā |

buddhe prāsādaḥ kartavyaḥ dharmasaṅghe ca vai tathā ||

bhavanti loke agrastu cirante pūjakā nṛpā |

maheśākhyamaherājyaṃ mahābhogā dhaneśvarā ||

prāpnuyād vividhāṃ sokhyāṃ sampadāṃ vipulāṃ nṛpā |

pūjayitvā tu lokāgryāṃ loka īśvaratāṃ vrajet ||

śakratvamatha yāmyatvaṃ brahmatvaṃ ca punaḥ punaḥ |

pratyekabuddhā buddhatvaṃ śrāvakatvaṃ ca vai bhuvi ||

prāpnuvanti triyānamagratvaṃ dvau yātau niḥspṛhatāṃ gataḥ |

evaṃ hyacintiyā buddhā buddhajñānopacintiyaḥ ||

acintiyo hi phalaṃ teṣāṃ vipāko bhavantyacintiyaḥ |

ataḥ pareṇa somākhyo nṛpatau apyastamite bhuvi ||

anyonyakṣobhaśīlastu gauḍatantro bhaviṣyati |

sadā udyataśastrāstu anyonyāpi napekṣiṇaḥ ||

divasā saptamevaṃ tu māsamekaṃ tathāparam |

gaṇajyaṃ tadā tantre bhaviṣyati sadā bhuvi ||

gaṅgātīre etasmiṃ vihārādhyuṣitamālaye |

tataḥ pareṇa sutastasya somākhyasya ca mānave ||

māsānyaṣṭau divasā pañca sādhāhe suniśātyantu |

vaiśyavarṇaśiśustadā ||

nāgarājasamāhveyo gauḍarājā bhaviṣyati |

ante tasya nṛpe tiṣṭhaṃ jayādyāvarṇatadviśau ||

vaiśyaiḥ parivṛtā vaiśyaṃ nāgāhveyo samantataḥ |

durbhikṣopadravāste'pi paracakropadrutāstadā ||

teṣāṃ rājyamasamprāptaṃ mahātaskaramākulāḥ |

te taṃ bhraṣṭamaryādā ||

varṣāṃ pañcakamekaṃ vai bhuṅkte tatra samākulām |

prāṇātyayaṃ tadā cakruḥ kṛtvā prāṇivadhaṃ bahūn ||

pūrvakarmaparādhena te janā vaiśyavṛttayaḥ |

anyonyakṣobhaśīlāstu bhaviṣyanti tadā abhūt ||

prabhaviṣṇustadā teṣāṃ kṣatravṛttisamāśritaḥ |

bhaviṣyanti na sandehaḥ gauḍatantre narādhipaḥ ||

śastrabhinnā tathā kecid vyādhibhiśca samākulāḥ |

kālaṃ kṛtvā tato yātā narakebhyo narādhipāḥ ||

strīpradhānaṃ śiśustatra punareva narādhipaḥ |

pakṣamekaṃ tathā vai śastrabhinno hatastadā ||

mahādurbhikṣasampātaṃ paracakrasamākulam |

prācyā janapadā vyastā utrastā gatamānasā ||

bhaviṣyanti na sandehaḥ tasmiṃ deśe narādhipāḥ |

madhurāyāṃ jātavaṃśāḍhyaḥ vaṇik sūrvī nṛpo varaḥ ||

so'pi pūjitamūrttistu māgadhānāṃ nṛpo bhavet |

tasyāpyanujo bhakārākhyaḥ prācīṃ diśi samāśṛtaḥ ||

tasyāpi sutaḥ pakārākhyaḥ prāgdeśeṣveva jāyataḥ |

kṣatriyaḥ agraṇī proktaḥ bālabandhānucāriṇaḥ ||

daśa varṣāṇi saptaṃ ca bandhanasthamadhiṣṭhitaḥ |

gopākhyena nṛpatinā baddho mukto'sau bhagavāhvaye ||

paścāddeśasamāyātaḥ akārākhyo mahānṛpa |

prāciṃ diśiparyantaṃ gaṅgātīramatiṣṭhata ||

śūdravarṇo mahārājā mahāsainyo mahābalaḥ |

so taṃ tīraṃ samāśṛtya tiṣṭhate ca samantataḥ ||

purīṃ gauḍajane khyātaṃ tīrthāhvati viśrutaḥ |

samākramya rājāsau tiṣṭhate ca mahābalaḥ ||

tatrau ca kṣatriyo bālaḥ vaṇinā ca tathāgataḥ |

rātrau praviṣṭavāṃstatra rātryante ca prapūjitaḥ ||

śūdravarṇai nṛpaḥ khyātaḥ punareva nivartayam |

gaṅgātīraparyantaṃ nagare nandasamāhvaye ||

māgadhānāṃ tadā rājyaṃ sthāpayāmāsa taṃ śiśum |

kāśinaṃ pada prāpya vāraṇasyamataḥ pure ||

praviśecchūdravarṇastu mahīpālo mahābalaḥ |

mahārāgeṇa duḥkhārtaḥ abhiṣece sa taṃ tadā ||

abhiṣicya tadā rājyaṃ grahākhyaṃ bāladārakam |

mahārogābhibhūtastu bhūmāvāvarta vai tadā ||

tatordhvaṃ niḥśvasya yatnena bhinnadeho'pi tīryataḥ |

tiryebhye vasaṃ māsāṃ aṣṭa saptaṃ ca vai tadā ||

tato'sau muktajanmāna devebhyo mupapadyate |

vividhāṃ devasampattiṃ viṃśajanmāni vai tadā ||

tato'nupūrveṇa dharmātmā pratyekaṃ bodhimāpnuyāt |

tenaivopārjitaṃ karma pūrvakāleṣu janmani ||

pratyekabuddho mahātmā vai vastraiḥ samabhicchāditaḥ |

upānahaṃ nāmayāmāsa hastyaśvarathahetunā ||

bhojanaṃ ca tadā tasya tasmā dadyuḥ prayatnadhīḥ |

tena karmavipākena devarājā śatakratuḥ ||

bhavitā devaloke'smiṃ triṃśatkoṭyāstu janmataḥ |

bhuvimāyāta rājāsau bhavitā iha janmani ||

parairupārjitaṃ rājyaṃ anubhoktā bhaviṣyati|

tasyāpi ca suto rājā vārāṇasyāṃ tu pratiṣṭhitaḥ ||

samantāddhatavidhvastaviluptarājyo bhaviṣyati |

dvijakrāntamabhūyiṣṭhaṃ tad rājyaṃ ripubhistadā ||

pramādī kāmacārī ca sa rājā grahacihnitaḥ |

apaścime tu kāle vai paścācchatruhato mṛtaḥ ||

māgadho nṛpatisteṣāṃ anyonyāvarodhinaḥ |

somākhye nṛpate vṛtte prāgdeśe samantataḥ ||

gaṅgātīraparyantaṃ vārāṇasyāmataḥ param |

bhaviṣyati tadā rājā pakārākhyaḥ kṣatriyastadā ||

yo'sau śūdravarṇena akārākhyena pūjitaḥ |

nagare nandasamākhyāte gaṅgātīre tu samāśrite ||

bhavitā kṣatriyo rājā pūrvakarmaistu coditaḥ |

tenaiva kāritaṃ karma kṛtaṃ cāpyanumoditam ||

atikrānte tadā kāle kanakāhve śāstusambhave |

vārāṇasyāṃ mahānagaryāṃ śreṣṭhirāsīnmahādhanaḥ ||

vaṇijaḥ sa suto bālaḥ bāliśaistu samāvṛtaḥ |

pāṃsukrīḍanamarthāya rathyāyāṃ pratipadyate ||

svagṛhe stūpavaraṃ dṛṣṭvā pitāmātrābhipūjitam |

tadeva manasā varte stūpaṃ kṛtvā tu pāṃsunā ||

pūjāṃ ca kārayāmāsa nirmālyakusumaistadā |

saṃstavāmāsa taṃ stūpaṃ buddhatvaṃ śrāddhagatismṛtiḥ ||

krīḍate bālastatra śiśubhiḥ parivāritaḥ |

jine kanakaśāstusya śrāvakāgro tadaikakaḥ ||

vītadoṣastu yuktātmā traidhātukamuktadhīḥ |

tadāsau vītadoṣastu piṇḍapātamahiṇḍata ||

praviśate ca tadā nagarīṃ vāraṇasyāṃ suśobhanām |

vītarāgastadādeśaṃ yatra te bāliśā bhuvi ||

yatra te śaiśavaḥ sarve samantāt parivāritāḥ |

ehi bhikṣu ihāgaccha vanda stvaṃ śāstucaityakam ||

asmābhiḥ kāritaṃ yatnāt na tvaṃ paśyasi śobhanam |

tataḥ śreṣṭhisuto bālaḥ gṛhītvā tṛṇavartitam ||

krīḍayā bandhayāmāsa vītarāgaṃ maharddhikam |

samanvāharati tatrāsau vītarāgo maharddhikaḥ ||

paśyate bhuvi tatrasthaṃ caityaṃ kāritakaṃ hi taiḥ |

bāliśaṃ mūrdhni māsṛjya evaṃ voca mahātmadhīḥ ||

muñca dāraka gacchāmo yatra tvaṃ kāritaṃ kṛtiḥ |

āgatā ca tataḥ sarve yatra dhātudharaṃ bhuvi ||

vanditvā vītarāgā mahātmāsau śiśubhiścaitadāsamaiḥ |

punareva prasthito vīraḥ piṇḍakārthaṃ yathepsataḥ ||

tataḥ śreṣṭhisuto bālaḥ gṛhītvā cīvarāntikam |

svagṛhaṃ nītavāṃ hyāsīd bhojanārthaṃ ca kārayet ||

tataḥ śreṣṭhimukhyo'sau dṛṣṭvā taṃ bāliśam |

gṛhītvā cīvarānte tu vītarāgaṃ maharddhikam ||

bhīto hṛṣṭaromaśca gṛhaṃ me āgato'grajaḥ |

pādayornipatitaṃ kṣipraṃ muñcāpayati bālakam ||

gṛhītvā tu sutaṃ tasya kṣamāpayāmāsa yatnataḥ |

pātraṃ tu gṛhītvā vai jine agrajite hite ||

pūrayāmāsa taṃ pātraṃ śālivyañjanabhakṣakaiḥ |

sutaṃ cāmantrayāmāsa gṛhya mantra prayaccha bhoḥ ||

tato vālo'tha saprajño hasto prakṣālya yatnataḥ |

gṛhītvā pātrapūraṃ tu vītarāgāya nāmayet ||

nāmayitvā tu taṃ kṣipraṃ pādayornipatito bhuvi |

vītarāgo gṛhītvā tu bhuktavām ||

vītarāgo tadā hyāsīt sukhasaṃsparśaṃ ca labdhavām |

aparastatra bālo vai mātsaryāviṣṭamānasaḥ ||

kevalaṃ roṣacittena vītarāgo pare'hani |

prabhūtaṃ khādyabhojyaṃ ca gṛhītvā taṃ prayacchata ||

yadyasti kuśalaṃ kiñcit tvayi datvā tu piṇḍakam |

anena śreṣṭhisutasyāhaṃ bhavitā āḍhyatamo bhuvi ||

tataste tīrthikāḥ sarve dvijātivanitā tadā |

sannipatya tadā sarve kalahaṃ nindakaṃ kṛtvā ||

bāliśastvaṃ na jānāsi muṇḍakānāṃ kuto gatiḥ |

ātmanā asthitā hyete pareṣāṃ kutra nirvṛtiḥ ||

tasya bālakasattvasya dveṣamutpanna tādṛśam |

nāśayāmāsa eteṣāṃ śāstāreṇopavarṇitām ||

dharmasetu sadā kīrtti vihārāṃ caityavarāṃ bhuvi |

śreṣṭhimukhyasutasyaiva āghāta caiva kārayet ||

eteṣāṃ kuṇḍakānāṃ tu dattvā dānaṃ kuto gatiḥ |

kugatigrastacittānāṃ vighātaṃ kārayāmyaham ||

yo sau vādyatamo bālo somākhyo'pi nṛpo hyasau |

anubhūya ciraṃ duḥkhaṃ vipākaḥ tasya naiṣṭhikam ||

śreṣṭhimukhyasya putro'sau bhinnadeho diviṃ gataḥ |

anubhūya ciraṃ saukhyaṃ divaukasānāṃ tadā tadā ||

cyuto'sau devaloke'smim |

tadājanme bandhaṃ setsyati sarvadā ||

tṛjanmopagato martyaḥ kṣmāpatiḥ bhavitā punaḥ |

punaśca patitaḥ karmeṇa tatra tatra tadā tadā ||

bhavitā janmaloke'smiṃ nṛpatitvaṃ kārayed bhuvi |

nirmālyadānaṃ yasstūpe nivedya sau bālacāpalāt ||

tenāsya bhogā kliṣṭā vai kliṣṭādānasya tat phalam |

duḥkhena bhogāṃstu prāptastu nagnasandhīva sau nṛpaḥ ||

asthairyā bālavattvacca calacittatayā ca sadā |

kurvīta mahatīṃ pūjāṃ śāsturdhātuvare bhuvi ||

tena karmavipākena rājyaiśvaryaṃ calatāṃ vrajet |

bhūtvā bhavati rājā abhūtvā pratigacchati ||

udīcyapratīcyamadhyau so nṛpatitvaṃ kārayed bhuvi |

yo sau muktadhībandhaḥ punarmuktaśca bālakaḥ ||

tena karmavipākena baddho muktaśca bālakaḥ |

pañcajanmaśatānaiva baddho muktaśca bālakaḥ ||

apaścime tu tadā janme bandhaṃ chetsyati sarvadā |

pañcapañcāśavarṣastu saptasaptatiko'pi vā ||

prācīṃ samudraparyantāṃ rājāsau bhavitā bhuvi |

vindhyakukṣiniviṣṭāstu pratyantamlecchataskarāḥ ||

sarve te vaśavarti syāt pakārākhye nṛpatau bhuvi |

himādrikukṣisanniviṣṭā tu uttarāṃ diśimāśṛtām ||

sarvāṃ janapadāṃ bhuṅkte rājāsau kṣatriyastadā |

pāṃsunā kṛtvā stūpaṃ ajñānād bālabhāvataḥ ||

māgadheṣu bhaved rājā niḥsapatnamakaṇṭakaḥ |

saimāmaṭavīparyantāṃ prācīsamudramāśṛtaḥ ||

lauhityāparato dhīmāṃ uttare himavāṃstathā |

paścāt kāśipurī ramyāṃ śṛṅgākhye pura eva vā ||

atrāntare mahīpālaḥ śāstuśāsanadāyakaḥ |

pañcakesarināmānau jitvā nṛpatinau sau ||

svaṃ rājyamakārayat |

sarvāṃstāṃ siṃhajāste'pi dhvastonmūlitā tadā ||

himādrikukṣiprācyāṃ bho daśānūpaḥ tīramāśrayet |

sattvā janapadāṃ bhuṅkte rājāsau kṣaitriyastadā ||

abhivardhamānajanmastu bhogāstasya ca varddhatām |

vārdhikye ca tadā prokte bhogāṃ niścalatāṃ vrajet ||

aśītivarṣāṇi jīveyuḥ sapta sapta tathā parām |

tato jīrṇābhibhūtastu kālaṃ kṛtvā diviṃ gataḥ ||

devaloke'smiṃ cirasaukhyamanubhūya tathā nṛpaḥ |

punaścavati karmeṇa pūrvasaṅkleśitena tu ||

tiryakṣu nvase māsaṃ nāgarājamaharddhikaḥ |

tato'sau bhinnadehastu mānuṣebhyopapadyate ||

kṣatriyo dhīmato jato vaṇigjīvī viśāradaḥ |

kalyāṇamitramāgamya bhoktāsau jinaśāsane ||

sādhayed vidyārājñīṃ tārādeviṃ maharddhikām |

siddhamantrastu jino nāsau yatheṣṭagaticāriṇaḥ ||

vidyādharāṇāṃ tadā rājā bhavitā sugatastadā |

cakravartistadā khyāto nāmnāsau citraketavaḥ ||

vidyādharāṇāṃ tadā karma khyāto'sau matimāṃstathā |

aśītivarṣakoṭyāni navasaptāni caitadā ||

divyamānuṣyamādyena bhavitā cakravarttinaḥ |

parivārastasya kanyānāṃ ṣaṣṭikoṭyo majāyata ||

tato'sau bhinnadehastu tārādevyānucoditaḥ |

devānāmadhipatiṃ gacchet tatra dharmaṃ ca deśayet ||

so'nupūrveṇa mahīpāla kṣipraṃ bodhiparāyaṇaḥ |

pakārākhye ca nṛpatau vṛtte tadā kāle yugādhame ||

bhinnaṃ parasparaṃ tatra mahāvigahamāśṛtāḥ |

bhṛtyastasya tu saptāhaṃ rājyaiśvaryamakārayet ||

tato'nupūrveṇa saptāhād vakārākhyo nṛpatistathā |

so'pyahatavidhvastaḥ prakrameta diśāstataḥ ||

pakārākhye nṛpatau tatra bhakārādyo mataḥ paraḥ |

so'pi trīṇi varṣāṇi rājyaiśvaryamakārayet |

tasyāpyanujo vakārākhyo vratinā samadhiṣṭhitaḥ |

trīṇi varṣāṇi ekaṃ ca bhavitā rājyavarddhana ||

ajīrṇitau ubhāvapyetau sadyātīsāramūrcchitau |

kālagatau loke yakṣebhyopapadyate ||

te'nūpūrveṇa dharmātmāno pratyekāṃ bodhimāpnuyām |

tasyāpyanujo dhakārākhyaḥ kṣatriyo dharmavatsalaḥ ||

bhavitā so'pi rājā vai trīṇi varṣāṇi |

bhavitāsau narādhipaḥ ||

tasyāpi kanyaso rājā dhakārākhyo'tha viśrutaḥ |

bhavitā tatra deśe'smiṃ sārvabhūmikabhūpatiḥ ||

hastyaśvarathayānāni nauyānāni samantataḥ |

jetā ripūṇāṃ sarveṣāṃ samare pratyupasthitām ||

sa imāṃ janapadāṃ sarvāṃ kṛtsnāṃ caiva vasundharām |

śāstubimbairvihāraiśca jinānāṃ dhātudharaistathā ||

śobhāpayati sarvāṃ vai kṛtsnāṃ caiva vasundharām |

nṛpapūrvī tathā tasya dvijātiḥ śākyajastathā ||

mānī tīkṣṇo'tha sa prājñaḥ bodhinimno'tha mānadhīḥ |

saivāsya sukhāyatāṃ yāti tasmiṃ kāle yugādhame ||

kṣatriyaḥ agradhīḥ proktaḥ rājā vai dharmavatsalaḥ |

jīved varṣaśataṃ viṃśat sapta cāṣṭaṃ ca yatnataḥ ||

strīkṛtenaiva doṣeṇa kālaṃ kṛtvā diviṃ gataḥ |

so'nupūrveṇa medhāvī prāpnuyād bodhimuttamām ||

tataḥ pareṇa vikhyātaḥ śrīnāmātha mahīpatiḥ |

gauḍatantre mahārājā bhavitā dharmavatsalaḥ ||

gauḍānāṃ ca pure śreṣṭhe bakārādye ca mahājane |

kārayet tatra rājyaṃ vai jitaśu samantataḥ ||

vihārāṃ kārayāmāsa sapta cāṣṭau ca tatra vai |

dvijamukhyā tathā yukte śākajeti samāśrite ||

tena sāhāyyatāṃ yāte kuryād rājyaṃ samantataḥ |

aśītirekaṃ ca varṣāṇi jīved tatra narādhipaḥ ||

bhṛtyadoṣeṇa dharmātmā kālaṃ kṛtvā diviṃ gataḥ |

anupūrveṇa tathā rājyaṃ devānāmapi kārayet ||

tato'sau bhinnadehastu svargāt svargatamaṃ vrajet |

paripūrya kuśalāt dharmāṃ bodhi ye tasya hetavaḥ ||

tasyaiva bhṛtyo rājā vai kuryād rājyamakaṇṭakam |

nāmnā yakārādyastu mahīpālo bhaviṣyati ||

sapta caikaṃ ca varṣāṇi kuryād rājyaṃ tadā yuge |

saiva ghātyate strībhiḥ ghātitaśca adho gataḥ ||

punaḥ pakāravaṃśāstu rājā bhavitātha kṣatriyaḥ |

tenāsau bhṛtyavargastu ghātito'sau nirantaraḥ ||

akalyāṇamitramāgamya kṛtaṃ prāṇivadhaṃ bahūn |

bhavitā sarvaloke'smiṃ pratāporjitamūrcchitaḥ ||

kṣiprakārī capalastu madyapaśca śaṭhapriyaḥ |

madyapramādāt sammūḍhaḥ tadāsau śayane bhuvi ||

bhinno'sau śastraghātaistu aribhiśca samudyataiḥ |

tato'sau bhinnadehastu kālaṃ kṛtvā aghogataḥ ||

tasyāpyanyatamo bhrātā rakārādyo nāmataḥ smṛtaḥ |

aṣṭacatvāriṃśaddivasāni rājyakarttā sadā bhuvi ||

datvā draviṇaṃ dvijātibhyaḥ kālaṃ kuryānna saṃśayaḥ |

tataḥ pareṇa bhūpālaḥ svādādyo bhavitā tadā ||

sa eva śūdravarṇastu vyaṅgaḥ kutsita eva tu |

adharmabhūyiṣṭhaḥ duḥśīlo vigrahe ca sadā rataḥ ||

dvijātigaṇasāmantāṃ saṃyatāṃ pravrajitāṃstathā |

sa hāpayati sarvā vai nigrahe ca sadā rataḥ ||

tīvraśāsanakartā ca taskarāṃ ghātakastathā |

niṣeddhā sarvaduṣṭānāṃ pāṣaṇḍavratamāśṛtām ||

vinirmuktā ca dātā ca rājyaṃ kṛtvā tu vai tadā |

daśavarṣāṇi saptaṃ ca jīved bhūpatistatra vai ||

kuṣṭhaduḥkhābhibhūtastu kālaṃ kṛtvātha tiryat |

tiryagbhyo nāgarājastu mahābhogī viśāradaḥ ||

mūrttimāṃ paramabībhatsī sphuṭāṭopī ca vai tadā |

anubhūya ciraṃ duḥkhaṃ dharmatastasya naiṣṭhikam ||

evamprakārāḥ kathitā bhūpālā lokavarddhanā |

viditā sarvaloke'smiṃ prācyā ca sthitadehinī ||

pakārākhyasya nṛpatau vaṃśād vaṃśajo'paraḥ |

kṣatriyaḥ śūravikrāntaḥ trisamudrādhipatistadā ||

bhavitā prācyadeśe'smiṃ mahāsainyo mahābalaḥ |

śāstudhātudharairdivyairvihārāvasathamandiraiḥ ||

udyānavividhairvāpyaiḥ kūpamaṇḍapasaṅkramaiḥ |

satrāgāratathānityaṃ śobhāpayati medinīm ||

bhakto'sau jinaravāṃ śreṣṭhāṃ uttamaṃ yānamāśṛtaḥ |

śākyapravrajitenaiva sa tadā niṣṭhito hyasau ||

varjayed dakṣiṇāṃ sarvāṃ dakṣiṇāṃ caiva prabhāvayet |

nāmnā kakāravikhyātaḥ smṛtimāṃścaiva viśāradaḥ ||

rājyaṃ kṛtvā tu bhūpālaḥ varṣāṇyekaviṃśati |

tato'sau viṣūcikābhiśca kālaṃ kṛtvā diviṃ gataḥ ||

so'nupūrveṇa medhāvī kṣipraṃ bodhiparāyaṇaḥ |

tasyaiva śeṣavaṃśāstu parādhīnāyatanavṛttanaḥ ||

tataḥ pareṇa bhūpālā gopālā dāsajīvinaḥ |

bhaviṣyati na sandeho dvijātikṛpaṇā janā ||

adharmiṣṭha tadā kāle nirnaṣṭe śāstuśāsane |

mantravādena sattvānāṃ kuśalārthāṃ niyojayet ||

kumāreṇa tu ye proktā mantrā bhogavarddhanā |

sādhanīyā tadā kāle rājyaiśvaryeṇa hetunā ||

na sādhyā uttamā siddhiḥ tasmiṃ deśe tu vai tadā |

dharmacakre tathā ramye mahābodhivane tathā ||

yatrāsau bhagavāṃ śāntiṃ niropadhiṃ ca praviṣṭavāṃ |

tatra sādhyau imau mantrau tārā bhṛkuṭī ca devatā ||

samudrakūle tathā nityaṃ visphūrjyāṃ saritāvare |

gaṅgātīre tu sarvatra sādhanīyābjasambhavā ||

yo'sau bodhisattvastu candranāmātha viśrutaḥ |

sa vai tāramiti proktā vidyārājñī maharddhikā ||

strīrūpadhāriṇī bhūtvā devī viceruḥ sarvato jagataḥ |

sattvānāṃ hitakāmyārthaṃ karuṇārdreṇa cetasā ||

sahāṃ ca lokadhātusthāṃ taimbhyākhyamiti vartate |

maharddhiko bodhisattvastu daśabhūmyānantaraprabhuḥ ||

vineyaḥ sarvasattvānāṃ tārā devī tu kīrtyate |

ayatnasiddhimevāsya rakṣāvaraṇaguptaye ||

yatnena sādhyate devī bhogaiśvaryavivarddhanā |

bodhisambhārahetuṃ ca ||

anubaddhā tadā devī karuṇāviṣṭā hi dehinām |

mantrarūpeṇa sattvānāṃ bodhisambhārakāraṇā ||

sarveṣāṃ tuṣṭipuṣṭyarthaṃ pūrvāyāṃ diśimāśritaḥ |

sahasrārdhaṃ punaḥ kṛtvā ātmano bahudhā punaḥ ||

bhramate vasumatīṃ kṛtsnāṃ catvāro dadhi paryayām |

pūrveṇa tataḥ siddhiḥ vārāṇasyāṃ pareṇa vā ||

sakṣetrastasya devyā tu pūrvadeśaḥ prakīrtitaḥ |

siddhyate yakṣarāṭ tatra jambhalastu mahādyutiḥ ||

bhogakāmaiḥ tadā sattvaiḥ tasmiṃ kāle yugādhame |

yakṣarāṭ tārādevyā tu sādhyetau puṣṭikāmataḥ ||

krodhanāstu tathā mantrāḥ sādhyatāṃ dakṣiṇāpathe |

mlecchataskaradvīpeṣu ambhodhermadhya eva vā ||

sidhyate ca tadā tārā yakṣarāṭ caiva mahābalaḥ |

harikele karmaraṅge ca kāmarūpe kalaśāhvaye ||

vividhā dūtigaṇāḥ sarve yakṣiṇyaśca maharddhikāḥ |

mañjughoṣeṇa ye gītā mantrā bhogahetavaḥ ||

tatra deśe yathā siddhiḥ nānyasthāneṣu tathā bhavet |

pūrvaṃ diśi vidikṣuśca mantrā vividhahetavaḥ ||

kathitāstu tadā kāle sādhanīyāstu dehibhiḥ |

madhyadeśe tathā mantrī bhūpālā vividhāstathā ||

vistarāṃ sattvadaurbalyāṃ alpabuddhiṃ nibodhatām |

saṃkṣepo nṛpatimukhyānāṃ saṅkhyā teṣāṃ nigadyate ||

makārādyo nakārādyaḥ pakārādyaśca kīrtyate |

dakārādyaśca ikārādyaḥ sakārādyaśva akārādya ||

grahākhyaśca kīrtyākhyaḥ hakārādyaśca ghuṣyate |

śakārādyaśca bhavet tadā ||

jakārādyo bakārādyo lakārādyaḥ somacihnitaḥ |

hakārādyaścaiva prakhyātaḥ akārādya punastathā ||

sakāro lakārādyaśca stryākhyayā lokavidviṣaḥ |

sakārādyo makārākhyaḥ lokānāṃ prabhaviṣṇavaḥ ||

kramataḥ kṛminaḥ cihnaḥ brāhmaṇāśca vaiśyavṛttayaḥ |

adharmakarmā bhūyiṣṭhāḥ vidviṣṭāḥ strīṣu lolupāḥ ||

prabhūtaparivārā mahīpālāstasmiṃ kāle yugādhame |

bhaviṣyanti na sandehaḥ madhyadeśe narādhipāḥ ||

viṃśad varṣāṇi śataṃ caiva āyureṣā yugādhame |

manuṣyāṇāṃ tadā kāle dīrghamāyuriti kīrtyate ||

teṣāṃ madhyotkṛṣṭānāṃ antarā uccanīcatā |

alpāyuṣo nṛpatayaḥ sarve kathitā tu tadā yuge ||

nadīgaṅgā tathā tīre himādreśca nitambayoḥ |

kāmarūpe tathā deśe bhaviṣyanti tathā nṛpāḥ ||

ādye madhye tathānte ca aṅgadeśeṣu kathyate |

ādyaṃ vṛtsudhānaśca karmarājā sa kīrttitaḥ ||

ante'ṅgapatiḥ tadaṅgaṃ ca subhūtirbhūtireva ca |

sadaho bhavadaśca kāmarūpe ajātayaḥ ||

subhūmṛgakumārāntā vaiśālyāṃ vakārayoḥ |

tatrāsau munirjātaḥ kapilāhve purottame ||

śuddhāntā śākyajāḥ proktā nṛpā ādityekṣasambhavā |

śuddhodanāntavikhyātā śākyaṃ śākyavarddhanām ||

alpavīryāstu mantrā vai kathitā lokapuṅgavaiḥ |

jinaproktāstu ye mantrāḥ sarvaceṭagaṇāstathā ||

tathā vividhā dūtigaṇāḥ sarve vajrābjakulayorapi |

sādhyamānastu sidhyante mantratantrārthakovidaiḥ ||

sarve te laukikā mantrāḥ sidhyante'tra madhyataḥ |

viśeṣato madhyadeśasthāḥ sādhanīyā jinabhāṣitā ||

vividhākāracihnaistu vividhākārakāraṇaiḥ |

vividhaprayogaprayuktāstu vividhā siddhidehinām ||

madhyaśede tathā mantrāḥ sādhyā vai bhogavardhanāḥ |

rakṣāhetuparitrāṇaṃ vaśyākarṣaṇadehinām ||

atītānāgatā proktāḥ madhyadeśe narādhipāḥ |

vividhākāracihnaistu vividhāyuṣyagotrataḥ ||

sarve narapatayaḥ proktā uttamādhamamadhyamāḥ |

triprakārā tathā siddhiḥ tridhā kāleṣu yojayet ||

trividhāstu tathā mantrāḥ kathitā munivaraistathā |

anantā nṛpatayaḥ proktā madhyadeśe'tha paścime ||

uttarāparapūrvaistu vidikṣuḥ sarvatastathā |

dvīpeṣu bahiḥ sarveṣu caturdhā paricihnitaiḥ ||

anantā mahīpatayaḥ proktā anantā mantrasādhanāḥ |

anantā diśamāśritya anantā mantrasiddhayaḥ ||

nigrahānugrahārthāya śāsane'ntarhite munau |

mantrā nṛpatiṣu kāle vai mañjughoṣeṇa bhāṣitā ||

krīḍārakṣavikurvārthaṃ kālacaryā tu kathyate |

mantramāhātmyasattvānāṃ gatiyoninṛpāhvaye ||

deśakālasamākhyātaḥ mantrasādhanalipsunām |

prasaṅgā nṛpatayaḥ kathitāḥ śāsanāntardhite pathe ||

mantrāṇāṃ guṇamāhātmyaṃ phalamante ca bodhitaḥ |

kathitā dve pare yāne nṛpā pūrvanibodhitāḥ ||

pratiṣṭhitāstu na sandehaḥ tasmiṃ kāle yugādhame |

kathitā nṛpatayaḥ sarve ye tu diśamāśṛtāḥ ||

pravrajyā dhruvamāsthāya śākyapravacane tadā |

śāsanārthaṃ kariṣyanti mantravādasadāratā ||

astaṃ gate munivare laukikāgrasucakṣuṣe |

teṣāṃ kumāra ! vakṣyāmi śṛṇuṣvaikamanāstadā ||

yugānte caṣṭa loke śāstupravacane bhuvi |

bhaviṣyanti na sandeho yatayo rājyavṛttinaḥ ||

tadyathā mātṛcīnākhya kusumārākhyaśca viśrutaḥ |

makārākhye kukārākhyaḥ atyanto dharmavatsalaḥ ||

nāgāhvaśca samākhyāto ratnasambhavanāmataḥ |

gakārākhyaḥ kumārākhyaḥ vakārākhyo dharmacintakaḥ ||

akārākhyo mahātmāsau śāstuśāsanadurdharaḥ |

guṇasammato matimām lakārākhyaḥ prakīrtitaḥ ||

rakārādyo nakārādyaḥ prakīrtitaḥ |

buddhapakṣasya nṛpatau śāstuśāsanadīpakaḥ ||

akārākhyo yati khyāto dvijaḥ pravrajitastathā |

sāketapuravāstavyaḥ āyuṣāśītikastathā ||

akārādyastathā bhikṣuḥ rāgī sau dakṣiṇāṃ diśi |

paṣṭivarṣāyuṣo dhīmān kāvyākhyaḥ puravāsinaḥ ||

thakārādyo yatiścaiva vikhyāto dakṣiṇāṃ diśi |

parapravādiniṣeddhā ca mantrasiddhistathā yatiḥ ||

aparaḥ pravrajitaḥ śreṣṭhaḥ saihnikāpuravāstavī |

anāryā āryasaṃjñī ca siṃhaladvīpavāsina ||

parapravādiniṣeddhāsau tīrthyānāmatadūṣakaḥ |

bhaviṣyanti yugānte vai tasmiṃ kāle'tha bhairave ||

vakārādyo yatiḥ prokto lakārādyaśca kīrtitaḥ |

rakārādyo vikārādyaḥ bhikṣuḥ pravrajitastathā ||

bhaviṣyati na sandehaḥ śāstuśāsanatatparaḥ |

bālākau nṛpatau khyāte sakārādyo yatistathā ||

vihārārāmacaityāṃśca vāpyakūpāṃśca sarvadā |

śāstubimbā tathā cihnā setuḥ saṅkramāśca vai ||

bhaviṣyati na sandehaḥ śāstubhinnārdhvagaḥ smṛtaḥ |

tataḥ pareṇa makārādyaḥ kakārādyaśca kīrtitaḥ ||

nakārādyaḥ sudattaśca supeṇaḥ senakīrtitaḥ |

dattako dinakaścaiva parasiddhāntadūṣakaḥ ||

vaṇikpūrvī vaidyapūrvīṃ ca ubhau dīnārthacintakau |

cakārādyo yatiḥ khyātaḥ rakārādyamata pare ||

bhakārādyaḥ prathitaśrāddhaḥ śāstubimbārthakārakaḥ |

makārādyo matimān jāto yatiḥ śrāddhastathaiva ca ||

vividhā yatayaḥ proktā anantāśca bhavitā tadā |

sarve te yatayaḥ khyātā śāstuśāsanadīpakāḥ ||

nirnaṣṭe ca nirāloke śāsane'smiṃ tadā bhuvi |

kariṣyati na sandehaḥ śāstubimbāṃ manoramām ||

sarve vai vyākṛtā bodho agraprāptāśca me sadā |

dakṣiṇīyāastathā loke tribhavāntakarāstathā ||

mantratantrābhiyogena khyātāḥ kīrtikarāḥ smṛtāḥ |

adhunā tu pravakṣyāmi dvijānāṃ dharmaśīlinām ||

mantratantrābhiyogena rājyavṛttimupāśritā |

bhavati sarvaloke'smiṃ tasmiṃ kāle sudāruṇe ||

vakārākhyo dvijaḥ śreṣṭhaḥ āḍhyo vedapāragaḥ |

semāṃ vasumatīṃ kṛtsnāṃ vicerurvādakāraṇāt ||

trisamudramahāparyantaṃ paratīrthānāṃ vigrahe rataḥ |

ṣaḍakṣaraṃ mantrajāpī tu abhimukhyo hi vākyataḥ ||

kumāro gītavāhyāsīt sattvānāṃ hitakāmyayā |

etasyai kalpavisarānmahitaṃ buddhitandritaḥ ||

jayaḥ sujayaścaiva kīrttimān śubhamataḥ paraḥ |

kulīno dhārmikaścaiva udyataḥ sādhu mādhavaḥ ||

madhuḥ samadhuścaiva siddhaḥ namastadā |

raghavaḥ śūdravarṇastu śakajātāstathāpare ||

te'pi jāpinaḥ sarve kumārasyeha vākyataḥ |

te cāpi sādhakaḥ sarve buddhimanto bahuśrutāḥ ||

āmukhā mantribhiste ca rājyavṛttisamāśritā |

tasyāpareṇa vikhyātaḥ vikārākhyo dvijastathā ||

pare puṣpasamākhyātā bhavitāsau krodhasiddhakaḥ |

nigrahaṃ nṛpatiṣu cakre daridrāt paribhavācca vai ||

mañjughoṣa iha proktaḥ krodharāṭ sa yamāntakaḥ |

sattvānāmatha duṣṭānāṃ durdāntadamako'tha vai ||

ahitānivāraṇārthāya hitārthāyopabṛṃhane |

anugrahāyaiva sattvānāṃ tanuprāṇoparodhine ||

so hi māṇavako mūḍhaḥ daridraḥ krodhalobhitaḥ |

āvarttayāmāsa taṃ krodhaṃ nṛpateḥ prāṇoparodhinaḥ ||

tasyāpareṇa vikhyātaḥ sakārādyo dvijastathā |

mantrārthakuśalo yuktātmā ||

prabhuḥ bahutaraḥ khyāto mantrajāpī bhavet tadā |

sādhayāmāsa taṃ mantraṃ vai vaśyārthaṃ nānyakāraṇam ||

vaśībhūteṣu bhūteṣu dhanamato bhavati tataḥ |

tataḥ pareṇa vai khyāto dvijo dharmārthacintakaḥ ||

śakārādyo mata ante bhavitāsau mālave jane |

prasanne śāsane hyagro mantrajāpī hi vai bhuvi ||

vetāḍagrahaduṣṭāṃ ca brahmarākṣasarākṣasām |

sarvapūtanabhūtāṃśca kravyādāṃ vividhāṃstathā ||

sarve te vaśinastasya viṣāḥ sthāvarajaṅgamāḥ |

sarve vai baśinastasya dvijacihnasya tathāhitaiḥ ||

tataḥ pareṇa vikhyātaḥ dvijo dakṣiṇāpathe |

vakārādyaḥ samākhyātaḥ śāstuśāsanatatparaḥ ||

vihārārāmacaityestu śāstubimbe manorame |

alaṅkaroti sarvā vai medinīṃ dvisamudragām ||

tasyāpareṇa vikhyātaḥ dvijaśreṣṭho mahādhanaḥ |

bhakārādyastathā khyāto dakṣiṇāṃ diśimāśṛtaḥ ||

mantrarūpī mahātmā vai niyataṃ bodhiparāyaṇaḥ |

madhyadeśe tathā khyātaṃ sampūrṇo nāmata dvijaḥ ||

vinayaḥ suvinayaścaiva pūrṇo madhuravāsinaḥ |

bhakārādyo dhanādhyakṣo nṛpatīnāṃ mantrapūjakaḥ ||

ityete dvijātayaḥ kathitāḥ śāstuśāsanapūjakāḥ |

madhyānta ādimukhyāśca vividhāyatanagotrajāḥ ||

nānādeśadvijātīnāṃ pūjakā te paridvijāḥ |

nānātīrthāśca gotrāśca vividhācāragocarāḥ ||

samantād yatayaḥ proktā mānavāśca bahuśrutāḥ |

dharmarājā svayaṃ buddhaḥ sarvasattvārtthasādhakaḥ ||

sarveṣāṃ caiva bhūtānāṃ tṛdevānāṃ ca kīrtitāḥ |

catvāro'pi mahārājāḥ sarvalokeṣu kīrtitāḥ ||

virūḍho virūpākṣaśca dhṛtarāṣṭro'tha yakṣarāṭ |

śakraśca atha devānāṃ niyatāyuḥ prakīrtitaḥ ||

sujāmā devaputraśca sunirmito vaśavartinaḥ |

rājā santuṣitaḥ proktaḥ kāmadhātvīśvaro'paraḥ ||

śakrādya ekanāmnāstu kāmadhātvīśvarāstathā |

ekāśrayā sadā te'pi ekajāpā maharddhikā ||

anantāḥ kathitāste'pi nānārūpadharā surāḥ |

ataḥ ūrdhvaṃ samā sarve te'pi maharddhikāḥ ||

evaṃ saṃjñā suraśreṣṭhāḥ ā saṃjñātāḥ prakīrtitāḥ |

na teṣāṃ prabhaviṣṇu syāt tulyavṛttisamāśrayā ||

ataḥ avīciparyantaṃ na rājā tatra vidyate |

narakāṣṭau ṣoḍaśotsiddhau saparyantā te'pi kīrtitā ||

anṛpāḥ karmarājānaḥ yamarājā pretanāṃ vibhu |

suvarṇaḥ pakṣiṇāṃ rājā garutmā sa maharddhikaḥ ||

kinnarāṇāṃ drumo khyātaḥ bhūtānāṃ rudra ucyate |

vidyādharāṇāṃ nṛpo vidyā citraketurmaharddhikaḥ ||

asurāṇāṃ tathā hetau vema citrithottamaḥ |

ṛṣīṇāṃ vyāsa ityuktaḥ siddhānāṃ ca mahārathaḥ ||

nakṣatrāṇāṃ soma nirdiṣṭaḥ grahāṇāṃ bhāskarastathā |

mātarāṇāṃ tathā rājā īśānamabhikīrtitaḥ ||

divaśānāṃ pratima proktaḥ rāśīnāṃ kanya ucyate |

saritāṃ sāgaraḥ proktaḥ meghānāṃ tu supuṣkaraḥ ||

airāvato hastīnāmaśvānāṃ harivarastathā |

tīryarājātha sarvatra prahlādaḥ parikīrtitaḥ ||

anantā gatayaḥ proktā rājānaśca anantakā |

samantāt sarvatasteṣu buddho loke narottamaḥ ||

uttamāṃ kurumādyaḥ prabhaviṣṇusteṣu na vidyate |

dīpeṣveva pareteṣu pūrvāparayatastathā ||

jambūdvīpanivāsisyāṃ pūrvāyāṃ sa narādhipāḥ |

anantā ca kriyā proktā caturdvīpā sanarādhipā ||

saṃkṣepā kathitā hyete katthyamānātivistarā |

prabhūtā bhūtapatayo murvyāṃ tridevāsurajanminām ||

anantalokadhātusthā anantā guṇavistarā |

anantā kathitā hyatra kalpe'smiṃ bhūnivāsinaḥ ||

kathitā mantrasiddhyarthe deśakālasamātyayāt |

siddhyante mantrarājāno vividhā dūtagaṇāstathā ||

eṣa dharmaḥ samāsena kathitā munipuṅgavaiḥ |

adhunā kathitaṃ hyetat śuddhāvāsoparisthitaiḥ ||

mañjuśriyo mahāvīraḥ papraccha lokanāyakam |

ya eṣa kathito karma kathaṃ caivaṃ dhārayāmyaham ||

peyālaṃ vistareṇa kartavyaṃ sarveṣāṃ nṛpatīnāṃ karma svakaṃ ja mahāparinirvāṇasūtraṃ mañjuśriyasya
kumārasya muniśreṣṭha |

abhāṣata bodhisattvārthamantrāṇāṃ ca savistarām |

bodhimārgārthabodhyarthaṃ dharmasūtra iti smṛtaḥ ||

visaraṃ kalpamantrāṇāṃ karma āyūṣi bhūnṛṇām |

nṛpatīnāṃ tathā kālamāyuṣe parikīrtanam ||

dharmasaṅgrahaṇaṃ nāma piṭakaṃ bodhiparāyaṇam |

mantratantrābhiyogena kathitaṃ bodhinimnagam ||

dhārayastvaṃ sadā prājñaḥ mantratantrārthapūrakam || iti ||

āryamañjuśriyamūlakalpād bodhisattvapiṭakāvatasaṃkānmahāyānavaipulyasūtrāt paṭalavisarāt ekapañcāśarājavyākaraṇaparivartaḥ
parisamāpta iti |

