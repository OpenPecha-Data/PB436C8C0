atha tṛtīyaḥ parivartaḥ |

atha khalu mañjuśrīḥ kumārabhūtaḥ punarapi taṃ śuddhāvāsabhavanamavalokya tāṃ mahāparṣanmaṇḍalasannipatitāṃ
sarvabuddhabodhisattvāṃ praṇamya, ekākṣaraṃ paramaguhyaṃ sarvaviṣaghātasarvakarmikaṃ
ca mantraṃ svamaṇḍalasādhanaupayikaṃ sarvakṣudrakarmeṣu copayojyaṃ bhāṣate sma
| katamaṃ ca tat | namaḥ samantabuddhānām | tadyathā - jaḥ | eṣa samārṣā sārvabhūtagaṇāśca
asyaiva mantramekākṣarasya dvitīyaṃ maṇḍalavidhānaṃ saṃkṣepato yojyam| aṣṭahastaṃ caturhastaṃ
vā bhūpradeśaṃ saṃśodhya pañcaraṅgikaireva cūrṇaiḥ svayaṃ likhitavyam | na paraiḥ | yatra
vā tatra vā na cātra doṣaḥ | samaṃ caturasraṃ trimaṇḍalopaśobhitaṃ pañcaśikhāṃ mahāmudrāṃ
prathamaṃ ca tāvallikhet | bhagavato mañjuśriyaḥ utpalamudrāṃ daṃṣṭrāmudrāṃ vatkramudrāṃ
yaṣṭimudrāṃ ca | ete mudrā abhyantaramaṇḍalapūrvadigbhāge ālikhitavyāḥ | tataḥ padmavajra
utpaladhvajapatākacchatratoraṇarathakuñjara aśvabalīvardamahiṣasvastikamayūra ajameṣapuruṣakumārarūpī
bahirdvāramūle ālikhitavyaḥ | yathānupūrvataḥ paṅkti āśritā ālekhyāḥ trimaṇḍalāśritā
evaṃ kāryāḥ syuriti ||

tato ekākṣareṇaiva mantreṇa pūrvadakṣiṇe digbhāge agnikāryaṃ kāeyam | apāmārgasamidhānāṃ dadhimadhughṛtāktānāṃ
aṣṭaśataṃ hotavyam | tataḥ puṣpairarghyo deyaḥ | ekākṣareṇaiva mantreṇa
balinivedyapradīpa yathepsitaṃ dātavyam | dhūpaṃ vā, āhvānanavisarjanaṃ kuryāditi ||

tataḥ praveśayed rājyakāmaṃ nagaramadhye ālikhet | bhegakāmaṃ vaṭavṛkṣasamīpe, putrakāmaṃ putrañjīvakavṛkṣasamīpe,
anapatnīkaṃ hastyaśvakāmaṃ kuñjaraśālāyāṃ vājiśālāyāṃ vā, daṣṭakaṃ
mahāhrade nāgāyatane vā, cāturthakanityajvarasarvajvareṣu ca ekaliṅge grāmadakṣiṇadiśe vā,
rākṣasagṛhītaṃ śmaśāne śūnyagrahe vā, piśācagṛhītaṃ vibhītakavṛkṣasamīpe eraṇḍavṛkṣasamīpe
vā, mātarasarvagṛhīteṣu catuḥpatheṣu mṛtakasūtakagṛhasamīpe vā, brahmarākṣasagṛhītaṃ tālavṛkṣe
śleṣmātakavṛkṣe vā, garadattakaṃ ekākṣareṇaiva mantreṇaiva udakaṃ saptābhimantritaṃ
kṛtvā tatraiva maṇḍalamadhye pātayitavyaḥ mucyate ||

evaṃ striyāyā puruṣasya vā yaśorthinaṃ ca catvare brahmasthale vā ālikhitavyam | mṛtavatsāyāḥ
saphale vṛkṣe kṣīravṛkṣe vā, śālidhānyapakakedāramadhye anapatyāyā likhitavyam | vividhatrogastrīkṛtānyaduṣṭataḥ
pratarādiṣu mahārogaspṛṣṭāsu, rakṣoghnaṃ nadīpuline kūle vā parvatāgre
cābhilekhyam | sarvarogeṣu sarvataḥ | ḍākinīkṛtānyapi brahmapālikāyāṃ śūnyaveśma ekāntasthāna
nimnapradeśe vā | evaṃ sarvakarmeṣu ardharātre madhyāhne vā sarvakālamabhilikhitavyam
| tenaivaikākṣaramantreṇa puṣpairarghyaṃ dattvā visarjya ca maṇḍalaṃ udakena plāvayitavyam
| sarvaglānānāṃ mahatī rakṣā kṛtā bhavati ||

mucyate sarvarogebhyo īpsitamarthaṃ ca sampadyante |

aputro labhate putraṃ durbhagaḥ subhago bhavet ||

daridro labhate arthāṃ darśanādeva maṇḍalam |

striyasya puruṣasyāpi śrāddhasyāpi kalpataḥ ||

yatheṣṭavividhākārāṃ prāpnuyāt sampadāṃ sadā |

iti bodhisattvapaṭalavisarā mañjuśrīkumārabhūtamūlakalpāt

tṛtīyo maṇḍalavidhānaparivartaḥ ||

