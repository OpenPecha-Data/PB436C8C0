atha dvādaśaḥ paṭalavisaraḥ |

atha khalu bhagavān śākyamuniḥ punarapi sarvāvantaṃ śuddhāvāsabhavanamavalokya mañjuśriyaṃ kumārabhūtamāmantrayate
sma | śṛṇu tvaṃ mañjuśrīḥ ! tvadīyaṃ vidyāmantrānusāriṇāṃ sakalasattvārthasamprayuktānāṃ
sattvānām | yena jāpyante mantrāḥ yena vā jāpyante akṣasūtravidhiṃ sarvatantreṣu
sāmānyasādhanopayikasarvamantrāṇām | taṃ śṛṇu sādhu ca suṣṭhu ca manasi kuru
| bhāṣiṣye ||

evamukte mañjuśrīḥ kumārabhūto bhagavantametadavocat | sādhu bhagavāṃ ! tad vadatu asmākamanukampārthaṃ
sarvamantracaryānusamayapraviṣṭānāṃ sattvānāmarthāya sarvasattvānāṃ ca ||

evamukte mañjuśriyā kumārabhūtena bhagavānasyaitadavocat | śṛṇu tvaṃ mañjuśrīḥ ! bhāṣiṣye vistaravibhāvaśo;
yena sarvamantracaryābhiyuktāḥ sattvāḥ sarvārthāṃ sādhayanti | katamaṃ ca
tat ||

ādau tāvanmantraṃ bhavati | namaḥ samantabuddhānāmacintyādbhutarūpiṇām | tadyathā - om kuru
kuru sarvārthāṃ sādhaya sādhaya sarvaduṣṭa vimohani ! gaganābalambe ! viśodhaya svāhā |

anena mantreṇa sarvākṣasūtreṣu karmāṇi kuryāt | śodhanavedhanagṛhṇanavirecanādīni karmāṇi kuryāt
prathamamakṣasūtreṣu vṛkṣaṃ cābhimantrayet |

saptatriṃśativārāṇi kṛtarakṣo vratī tadā |

ekarātraṃ svape tatra svapne caiva sa paśyati ||

amanuṣyaṃ rūpasampannaṃ virūpaṃ vā cirakālayam |

kravate tasya saumitrī gṛhyamarthayathāvanaḥ ||

tato'sau sādhako gacchet prātarūthāya taṃ tarum |

cāpi paśyate svapnaṃ virūpaṃ vā mahotkaṭam ||

varjayet taṃ taruṃ mantrī anyatraṃ vātha gaccheya |

prathamaṃ rudramakṣaṃ tu indramakṣamataḥ param ||

putrañjīvakamiṣṭaṃ vā anyaṃ vā phalasambhavaḥ |

vṛkṣārohasusampannaiḥ sahāyaiścāpi māruhet ||

sahāyānāmabhāvena svayaṃ vā āruhejjapī |

ūrdhvaśākhāphalasthā + + + + + + + + + + ||

+ + + + ++ + + tasmiṃ ūrdhvaśākhāvinirgataḥ |

ūrdhvaśākhāṃ phalaṃ gṛhya ūrdhvakarma prayojayet ||

ūrdhve uttamā siddhiḥ kathitaṃ hyagrapuṅgalaiḥ |

madhyame madhyamā siddhiḥ kanyase hyadhamevatu ||

phalaṃ teṣu samādāya akupsāṃ prāṇibhiḥ sadā |

paścime śākhināṃ prāpya sidhyante dravyahetavaḥ ||

uttare yakṣayonyādīṃ ānayeddevatāṃ saha |

kṛtyamākarṣaḥ khyāto sarvabhūtārthaśāntaye ||

devatāsuragandharvā kinnarāmatha rākṣasā |

vidhe sukurute karmaṃ sarvabhūtārthapuṣṭaye ||

saphalāṃ kurute karmāṃ aśeṣāṃ bhuvi ceṣṭitām |

pūrvāyāṃ diśi ye śākhā tatrasthā phalasambhavā ||

teṣu kuryāt sadā yatnād dīrghāyuṣyārthahetavaḥ |

karoti vividhākārāṃ yatra siddhiḥ phalaiḥ sadā ||

yā tu dakṣiṇato gacchet śākhā parṇānuśālinī |

taṃ japī varjayed yasmāt sattvānāṃ prāṇahāriṇī ||

dakṣiṇāsṛtaśākhāsu phalā ye tu samucchritā |

akṣaiḥ taiḥ samaṃ japyāḥ śatrūṇāṃ pāpanāśanam ||

taṃ jāpī varjayed yatnād bahupuṇyānuhetavaḥ |

adhaḥ śākhāvalambasthā phalā ye tu prakīrtitā ||

gacched rasātalaṃ taistu dānavānāṃ ca yoṣitām |

taiḥ phalaiḥ akṣasūtraṃ tu gṛhītā samprakīrtitā ||

agho yā yāṃ tu nilayāḥ pātālaṃ tena taṃ vrajet |

praviśya tatra vai divyaṃ saukhyāmāsādya jāpinaḥ ||

āsurībhiḥ samāsakto tiṣṭhet kalpaṃ vaseccasau |

gṛhya akṣaphalaṃ sarvāṃ tato avatarejjapī ||

kṛtarakṣo sahāyaistu tato gacched yathāsukham |

gatvā tu dūrataḥ sthānaṃ śucau deśe tathā nityam ||

tiṣṭhettatra tu mantrī śodhayemakṣamudbhavām |

gṛhya akṣaphaladyukto saṃśodhyaṃ vātha sarvataḥ ||

saṃśodhya sarvataḥ akṣāṃ vedhayenmantraśālinaḥ |

tṛsaptaraṣṭa ekaṃ vā vārāṃ te ekaviṃśati ||

śodhayenmatrasattvajño pūrvamantreṇa tuḥ sadā |

saptajaptethamaṣṭairvā tato śuddhiḥ samiṣyate ||

kanyākartitasūtreṇa padmanālāsamutthitaiḥ |

triguṇaiḥ pañcabhiryukto kuryād varttitakaṃ vratī ||

taṃ granthenmantratattvajño phalāṃ sūkṣmāṃ suvartulām |

acchidrāṃ prāṇakairnityaṃ avyaṅgāṃ vāpyakutsitām ||

śobhanāṃ cāruvarṇāṃstu acchidrāmasphuṭitāṃ tathā |

rudrākṣaṃ sutajīvaṃ vā indrākṣaphalameva tu |

ariṣṭāṃ śobhanāṃ nityaṃ avyaṅgāṃ phalasammatām |

grathenmantrī sadā hyukto akṣamālāṃ tu yatnataḥ ||

sauvarṇamatha rūpyaṃ vā māṇikyaṃ sphāṭikaṃ samam |

śaṅkhaṃ susāraṃ caiva mauktaṃ vāpi vidhīyate ||

pravālairvividhā mālā kuryādakṣamālikām |

anyaratnāṃśca vai divyān kuryāt śubhamālikām ||

pārthivairvartulairgulikairgrathet sūtre samāhitaḥ |

anyaṃ vā gulikāṃ kiñcit phalairvā dhātusambhavaiḥ ||

kuśāgragrathikāṃ caiva kuryād yatnānujāpinaḥ |

śatāṣṭaṃ pañcaviṃśaṃ vā pañcāśaṃ caiva madhyamām ||

etatpramāṇamālāṃ tu grathenmantrī samāhitaḥ |

sahasraṃ sāṣṭakaṃ caiva kuryānmālāṃ tu jyeṣṭhikām ||

etaccaturvidhāṃ mālāṃ grathitaṃ nityamantribhiḥ |

tato grathitumālā vai trimātrāṃ dvika eva vā ||

puṣpalohamayaiḥ kaṭakaiḥ sauvarṇaiḥ rajataistathā |

tato tāmramayairvāpi grathenmālā samāsataḥ ||

tato'nte pāśakaṃ kṛtvā nyaset tadānupūrvataḥ |

veṣṭayet taṃ tṛsandhyantād yathā baddho'vatiṣṭhati ||

parisphuṭaṃ tu tato kṛtvā maṇḍalākāradarśanam |

sarvabhogatathākāraṃ pariveṣṭyābhibhūṣitam ||

muktāhārasamākāro kaṇṭhikākāranirmitaḥ |

snātvā śubhe ambhe sarite vāpi nirmale ||

snātvā ca yathāpūrvaṃ uttiṣṭhe salilālayāt |

upaspṛśya yathāyuktyā gṛhyamakṣāṇusūtritam ||

prakṣālya pañcagavyaistu tathā mṛttikacūrṇikaiḥ |

prakṣālya śubhe ambhe sugandhaiścānulepanaiḥ ||

praśastairvarṇakaiścāpi śvetacandanakuṅkumaiḥ |

prakṣālya yatnato tasmāt tato gaccheduḍayaṃ tathā ||

yathāsthānaṃ tu gatvā vai yatrāsau paṭamadhyamaḥ |

jinaśreṣṭho munirmukhyo śākyasiṃho narottamaḥ ||

śāstubimbe tathā nityaṃ bhuvi dhātuvare jine |

ta + + + + + + + + + + + ++ + + + + + samīpataḥ ||

saṃsthāpya paṭe tasmiṃ agrate samupasthite |

sahasrāṣṭaśataṃ japtaṃ śataṃ caikatra sāṣṭakam ||

ahorātroṣito bhūtvā dadau mālāṃ munisattame |

kṛtajāpī tathā pūrvaṃ pramāṇenaiva tatsamaḥ ||

parijapya tato mālāṃ rātrau tatraiva saṃnyaset |

svapet tatraiva mantrajñaḥ kuśasaṃstaraṇe bhuvi ||

svapne yadyasau paśya śobhanāṃ svapnadarśanām |

saphalāṃ svapnanirdiṣṭāṃ siddhistasya vidhīyate ||

buddhaśrāvakakhaḍgīṇāṃ svapne yadya dṛśyate |

saphalaṃ siddhyaṃte mantrī dhruvaṃ tasya vidhikriyā ||

kumārarūpiṇaṃ bālaṃ vicitraṃ cārudarśanam |

svapne yadyasau dṛṣṭvā mālāṃ dadyā tathaiva ca ||

amoghaṃ tasya siddhyante mantrā sarvārthasādhakā || iti |

bodhisattvapiṭakāvataṃsakānmahāyānavaipulyasūtrād

āryamañjuśriyamūlakalpād madhyamapaṭavidhānavisarād dvādaśamaḥ akṣasūtravidhipaṭalavisaraḥ parisamāpta
iti ||

