|| śrīḥ ||

āryamañjuśrīmūlakalpam |

namaḥ sarvabuddhabodhisattvebhyaḥ | evaṃ mayā śrutam | ekasmin samaye bhagavāṃ śuddhāvāsopari
gaganatalapratiṣṭhite'cintyā

ścaryādbhutapravibhaktabodhisattvasannipātamaṇḍalamāḍe viharati sma | tatra bhagavāṃ śuddhāvāsakāyikān
devaputrānāmantrayate sma| śṛṇvantu devaputrāḥ ! mañjuśriyasya kumārabhūtasya bodhisattvasya
mahāsattvasyācintyādbhutaprātihāryacaryāsamādhiśuddhiviśeṣavimokṣamaṇḍalabodhisattvavikurvaṇaṃ
sarvasattvopajīvyamāyurārogyaiścaryamanorathapāpāripūrakāṇi mantrapadāni
sarvasattvānāṃ hitāya bhāṣiṣye | taṃ śṛṇu, sādhu ca suṣṭhu ca manasi kuru, bhāṣiṣye'haṃ
te |

atha te śuddhāvāsakāyikā devaputrāḥ sāñjalayo bhūtvā *++++++++++++++++++++++++ viśeṣa bhūmipratilābhavajrāsanākramaṇamāradharṣaṇadharmacakrapravartanasarvaśrāvakapratyekabuddhaniryāṇadeva-manuṣyopapattisarvaduḥkhapraśamanadaridravyādhitaāḍhyarogopakarṣaṇatāṃ
sarvalaukikalokottaramantracaryānabhibhavanatāṃ
sarvāśāparipūraṇataḥ sarvatathāgatānāmavaśyavacanadhāraṇam|
tad vadatu bhagavān maitracitto hitacitto'smākamanukampāmupādāya sarvasattvānāṃ ca |

atha bhagavān śākyamuniḥ sarvāvantaṃ śuddhāvāsabhavanaṃ buddhacakṣuṣāvalokya viśuddhaviṣayajyotirvikaraṇavidhvaṃsinīṃ
nāma samādhiṃ samāpadyate sma | samanantarasamāpannasya bhagavata
+++++ saṅkusumitabodhisattvasañcodanī nāma raśmi ++++++++++++ sitaraśmyavabhāsaṃ dṛṣṭvā,
īṣat prahasitavadano bhūtvā taṃ bodhisattvagamāmantrayate sma | iyaṃ bho ! jinaputrāḥ ! asmākaṃ
raśmisañcodanī | ihāyāta | sajjībhavantu bhavantaḥ ||

atha khalu mañjuśrīḥ kumārabhūto bodhisattvo mahāsattva utphullanayano'nimipanayano yenāsau
raśmyavabhāsaḥ, tenābhimukhastasthau ||

atha sā raśmiḥ sañcodanī kusumāvatī lokadhātuṃ mahatāvabhāsenāvabhāsya bhagavataḥ saṅkusumitarājendrasya
tathāgatasya triḥ pradakṣiṇīkṛtya mañjuśriyasya bodhisattvasya mahāsattvasya
mūrdhanyantardhīyate sma ||

atha mañjuśrīḥ kumārabhūta utthāyāsanād bhagavantaṃ saṅkusumitarājendraṃ tathāgataṃ triḥ pradakṣiṇīkṛtya,
śirasā praṇamya, dakṣiṇaṃ jānumaṇḍalaṃ pṛthivyāṃ pratiṣṭhāpya, bhagavantaṃ saṅkusumitarājendrametadavocat
||

samanvāhṛtāsya bhagavatā śākyamuninā tathāgatenārhatā samyak sambuddhena | gacchāmo vayaṃ bhagavannito
sahāṃ lokadhātuṃ bhagavantaṃ śākyamuniṃ draṣṭuṃ vanditumupāsituṃ sarvamantracaryāsādhanaupayikamaṇḍalavidhānaṃ
kalparahasyapaṭavidhānarūpasarvatathāgatahṛdayaguhyamudrābhiṣekaṃ
nirdeṣṭuṃ sarvasattvānāṃ sarvāśāṃ paripūrayitum ||

evamukte bhagavān saṅkusumitarājendrastathāgato mañjuśriyaṃ kumārabhūtametadavocat – ‘gaccha
tvaṃ mañjuśrīḥ ! kumāra ! yasyedānīṃ kālaṃ manyase | api tvasmadvacanena bhagavān śākyamuniralpābādhatāmalpātaṅkatāṃ
laghūtyānatāṃ sanyāsavihāratāṃ praṣṭavyaḥ’||

atha bhagavān saṅkusumitarājendrastathāgato mañjuśriyaṃ kumārabhūtametadavocat - api tu kumāra!
śatasahasragaṅgānadīsikataprakhyaistathāgatairarhadbhiḥ samyak sambuddhaistvadīyaṃ mantracaryāmaṇḍalakalparahasyābhiṣekamudrāpaṭalavidhānahomajapaniyamasarvāśāpāripūrakasarvasattva-santoṣaṇajyotiratnapaṭalavisarātītānāgatavartamānajñānarājyaiśvaryavyākaraṇamantrāvartanadeśaniṣṭhāvasānāntardhāna-kālasamayavisarapaṭalasamastāśeṣalaukikalokottarasarvabuddhabodhisattvāryaśrāvakapratyekabuddha-bodhisattvabhūmākramaṇataścaryāniṣṭhaṃ
bhāṣiatavantaḥ,
bhāṣiṣyante ca mayāpyetarhi | anumoditumeva gaccha tvaṃ mañjuśrīḥ ! kumārabhūta ! yasyedānīṃ
kālaṃ manyase | śākyamunisamīpaṃ sammukham | iyaṃ dharmaparyāyaṃ śroṣyasi | tvamapi bhāṣiṣyase
| bhavati cātra mantraḥ - namaḥ sarvatathāgatānāmacintyāpratihataśāsanānāṃ o ra
ra smara | apratihataśāsanakumārarūpadhāriṇa hūm hūm phaṭ phaṭ svāhā || ayaṃ sa kumāra ! mañjuśrīḥ
! mūlamantraḥ | sarveṣāṃ tathāgatānāṃ hṛdayaḥ, sarvaiśca tathāgatairbhāṣitaḥ, bhāṣiṣyante
| sa tvamapīdānīṃ bhāṣiṣyase | sahāṃ lokadhātuṃ gatvā vistara vibhāgaśaḥ sarvakarmakaram
| śākyamuninā tathāgatenābhyanujñātaḥ | paramahṛdayaṃ bhavati cātra oṃ vākye da namaḥ
| upahṛdayaṃ cātra vākye hūm ||

atha khalu mañjuśrīḥ kumārabhūto bhagavān saṅkusumitarājena tathāgatenābhyanujñātaḥ sarvavyūhālaṅkāro
bodhisattvacaryāniṣyandabodhimaṇḍalasamanuprāpaṇaṃ nāma samādhiṃ samāpadyate | samanantarasamāpannasya
mañjuśriyaḥ kumārabhūtasya caturdigvyāpannāgra antordhvamadhastiryak
sarvaṃ sarvāvantaṃ diśaṃ buddhairbhagavadbhiḥ saṃpūrṇaṃ taṃ lokadhātumabhavat | sādhu sādhu
bho ! jinaputra ! yat tvamimaṃ samādhiviśeṣaṃ samāpadyase | na śakyaṃ sarvaśrāvakapratyekabuddhairbodhisattvaiśca
caryāpraviṣṭairdaśabhūmipratiṣṭhitairapi ++ saṅkusumitarājendrastathāgatastaiśca
buddhairbhagavadbhiḥ sārdhaṃ sammantrya idaṃ mañjuśriyaḥ kumārabhūtasya
paramahṛdayaṃ paramaguhyaṃ sarvārthasādhanaṃ mantraṃ bhāṣate sma | ekākṣaraṃ nāma paramaguhyaṃ
sarvasattvānāmarthakaraṃ divyamanyairapi mantracaryāviśeṣaiḥ sādhanīyam ||

atha bhagavān saṅkusumitarājendrastathāgato muhūrte tūṣṇīmabhūt | sarve sarvāvantaṃ lokadhātuṃ
buddhacakṣuṣāvalokya tāṃśca buddhān bhagavataḥ samanvāhṛtaṃ vā maitrātmakena cetasā mantramudīrayate
sma | namaḥ sarvabuddhānām | mantraḥ | eṣa mañjuśrīḥ paramahṛdayaḥ sarvakarmakaraḥ
||

atha mañjuśrīḥ kumārabhūtastasmāt samādhervyutthāya sayathāpi nāma balavān puruṣaḥ sammiñjitaṃ
bāhuṃ prasārayet, prasāritaṃ vā sammiñjayedacchaṭāsaṅghātamātro nimeṣonmeṣakṣaṇamātraśuddhivalavalajabuddhirnāmanītasamādhiviśeṣavikurvaṇaṃ
nāma samāpadyata sahāṃ lokadhātuṃ pratyasthāt
||

āgatya copari gaganatalamahāmaṇiratnapratiṣṭhite śuddhāvāsadevanikāye pratyaṣṭhāt | sarvaṃ ca
taṃ śuddhāvāsabhavanaṃ mahatā raśmyavabhāsenāvabhāsya jyotiratnapratimaṇḍanoddyotanīṃ nāma
samāpadyate sma | samanantarasamāpannasya mañjuśriyaḥ kumārabhūtasyānekaratnapravibhaktakūṭāgāraratna-c

chatrānekayojanaśatasahasravistīrṇadivyadṛśyamahāpaṭṭakalāpopaśobhitaviracitadivyapuṣpadhvajapatāka-

mālākularatnakiṅkiṇījālopanaddhamadhurasarvanirghoṣavaivarttikatvabodhisattvapratiṣṭhāpanadivyaṃ
ca gandhamālyavilepanasrakcūrṇapravarṣaṃ cābhinirmame bhagavataḥ śākyamuneḥ pūjākarmaṇe
tamāścaryādbhutaprātihāryaṃ bodhisattvavikurvaṇaṃ dṛṣṭvā ||

atha te śuddhāvāsakāyikā devaputrā saṃhṛṣṭaromakūpajātā bhavanaṃ prakampamānaṃ dṛṣṭvā, uttaptabhinnahṛdayā
āhosvit kiṃ ṛddheḥ parihīyāma iti satvaramāṇarūpāḥ uccaiḥ krośitumārabdhāḥ
evaṃ cāhuḥ – paritrāyasva bhagavan ! paritrāyasva śākyamune ! ||

atha bhagavān sarvāvantaṃ śuddhāvāsaparṣadamāmantrayate sma | mā bhaiṣṭatu mārṣā mā bhaiṣṭatha
| eṣa sa mañjuśrīḥ kumārabhūto bodhisattvo mahāsattvaḥ saṅkusumite buddhakṣetre saṅkusumitarājasya
tathāgatasya sakāśād draṣṭuṃ vandituṃ paryupāsituṃ mahatārthacaryāmantrapadavaipulyādbhutadharmapadaṃ
ca nirdiṣṭumāgataḥ ||

atha khalu mañjuśrīḥ kumārabhūto bhagavataḥ śākyamunestriḥ pradakṣiṇīkṛtyānimiṣanayano bhagavantamavalokya
caraṇayornipatya imebhirakṣarapadapratyāhārairbhagavantamabhyaṣṭāvīt |

“namaste muktāyājanya namaste puruṣottamaḥ |namaste puruṣaśreṣṭha ! sarvacaryārthasādhakaḥ |namaste
puruṣasiṃha ! sarvānarthanivāraka ! |manaste'stu mahāvīra ! sarvadurgavināśakaḥ |namaste
puruṣa ! puṇḍarīkapuṇyagandhamanantaka! |namaste puruṣapadma ! tribhavapaṅkaviśodhaka
! |namaste muktāya sarvaduḥkhavimocaka ! |namaste śāntāya sarvādāntasudāntaka ! |namaste
siddhāya sarvamantracaryārthasādhaka ! |namaste maṅgalyāya sarvamaṅgalamaṅgala ! |namaste
buddhāya sarvadharmāvabodhane ! |namaste tathāgatāya sarvadharmatathāgata !niḥprapañcākārasamanupraviṣṭadeśika
! |

namaste sarvajñāya sarvajña jñeyavastusaṃskṛtāsaṃskṛtatriyānamārganirvāṇapratiṣṭhāpanapratiṣṭhitāya”
iti |

ebhirakṣarapadapratyāhārastotrapadairbhagavantaṃ saṃmukhama + + + + + + + + ++ + + + + + + +
+ + + + ++ + ++ + + + + + + + . . . . . . lokadhātūnatikramya pūrvottare digbhāge saṅkusumitaṃ
nāma buddhakṣetramabhūt | tatra kusumāvatī nāma lokadhātu yatra sa bhagavān saṅkusumitarājendrastathāgato
viharatyarha samyak sambuddho vidyācaraṇa + + + + + + + + + + + + +
+ + + + ++ṣvādeśayatyādau kalyāṇaṃ, madhye kalyāṇaṃ, paryavasāne kalyāṇaṃ svārthaṃ sarvaṃ
janaṃ kevalaṃ paripūrṇaṃ pariśuddhaṃ paryavadātaṃ buddhacaryaṃ samprakāśayati sma ||

sa etarhi tiṣṭhati dhriyate yāpayati dharmaṃ ca do + + + + + + + + + + + + + + + + + + + + trāṇaṃ
layanaṃ śaraṇaṃ parāyaṇaṃ kṣemamatyantaniṣṭhamatyantaparyavasānaṃ sarvasattvānāṃ ca
bhāṣate sma | tenaiva bhagavatā kṛtābhyanujñāta ihāgato bhagavataḥ samīpapādamūlam sa ca bhagavān
saṅkusumitarājendrastathāgato bhagavata alpābādhatāṃ laghūtthānalovabhāsyatvavihāratāṃ
paryapṛcchat| evaṃ cāha - ‘āścaryam ! yatra hi nāma evaṃvidhe pañcakaṣāye kāle buddho
bhagavān śākyamunirutpannaḥ sarvadharmaṃ deśayati | anūnapadavyañjanaṃ tṛpathāpavargadevamanuṣyopapattipratilobhanatā
| āścaryaṃ tasya bhagavataḥ śākyamunervīryam | yatra hi nāma
abhavye sattvanikāye tribhavasamudyātānuvarttite mārge'tyantayogakṣemānugame nirvāṇe bhaktaṃ
pratiṣṭhāpayati | api tu bhagavān buddhānāṃ bhagavatāṃ cittaṃ buddhā eva bhagavantaṃ jñāsyanti
| kiṃ mayā śakyamacintyādbhutaiścaryavikurvitānāṃ bhagavatāṃ buddhavikurvituṃ jñātum
| cittacaritacaryānupraveśanirhāraceṣṭitaṃ jñātuṃ vā samāsanirdeśato vā kalpakoṭīnayutaśatasahasrairapi
vaktum | yo'yaṃ tathāgatānāṃ tathāgatanirhārasamastavyastāśeṣamūrtyā saṃskṛtadharmato
draṣṭavyaḥ | darśanaheyapurāṇāva lambināṃ caryā vaktuṃ guṇān vā kathayituṃ tathāgata
evātra bhagavān jānīte; na vayam ||

atha khalu mañjuśrīḥ kumārabhūtaḥ svariddhivikurvitanirmite mahāratnapadme niṣaṇṇaḥ, bhagavantaṃ
śākyamuniṃ nirīkṣyamāṇaḥ ||

atha bhagavāñchākyamunirmañjuśriyaṃ kumārabhūtaṃ bodhisattvaṃ mahāsattvaṃ vividhakathānusāre
tathāgatabhūtān pūrvapraśnapūrvaṅgamapuraḥ saradharmadeśanānukūlabodhisattvacaryānirhārārthopasaṃhitena
brāhmeṇa svareṇa kalaviṅkarutaracitagarjitadundubhisvaranināditanirghoṣeṇa
svareṇa mañjuśriyaṃ kumārabhūtamāmantrayate sma || svāgataṃ te mañjuśrīḥ ! mahāsattva caryāsarvabuddhyadhiṣṭhitanirhārasarvabodhisattvārtthasamprāpakasarva-

mantrapadasarahasyābhiṣekamudrāmaṇḍalakalyabhiṣeka āyurārogyaiśvaryasarvāśāpāripūrakaḥ sarvasādhanaupayikatantrajñānajñeyakālāntarādhānarājyakṣetra
atītānāgatavartamānasaṃkṣepataḥ sarvasattvānāṃ
sarvāśāpāripūraka svaguṇodbodhanamantracaryānuvarttitaparasattvaprītikaraṇa antarddhānākāśagamana
pādapracārika medhāvīkaraṇa ākarṣaṇa pātālapraveśana ābhicārika sarvakāmāvāptisaṅkula
yakṣayakṣiṇī kiṅkarapiśācasarvabhūtākarṣaṇa bālavṛddhataruṇayathāsthitisthāpakaḥ
saṃkṣepataḥ sarvakarmakara sarvamanorathaparipūraka ābhicāraka śāntikapauṣṭikeṣu prakurvāṇaḥ,
yathā yathā prayujyamānastathā tathā śrāvyamānabodhisattvapiṭakāvataṃsakaṃ mahākalparatnapaṭalavisaraṃ
asmābhiranujñātaḥ sarvabuddhaiśca śuddhasattva + + + + ye dharmakośaṃ
bahujanahitāya bahujanakāmāya devānāṃ ca manuṣyāṇāṃ ca sarvasattvānuddiśya ||

atha khalu mañjuśrīḥ kumārabhūtaḥ sarvabuddhādhiṣṭhānajyotiraśmivyūhālaṅkārasañcodanīṃ nāma
bodhisattvasamādhiṃ samāpadyate | samanantara samāpannasyānekagaṅgāna + + + + + + ++ + + yāvad
+ + + bhuvanaṃ yāvacca avīcirmahānarakaṃ ye kecit sattvā suduḥkhitāḥ, sarve te duḥkhapraśamanaśāntiṃ
ca jagmuḥ | sarvaśrāvakapratyekabuddhabodhisattvān buddhāṃśca bhagavatāṃ sañcodya
punareva sā raśmirmañjuśriyasya bodhisattvasya mūrdhanyantardhīyate sma ||

atrāntare pūrvasyāṃ diśi ye vyavasthitā buddhakṣetrāḥ, tatra buddhā bhagavantaḥ sañcoditāḥ,
tena raśmidhātumaṇḍalīsamuddyotitanirhāreṇa | tadyathā- jyotissaumyagandhāvabhāsaśrīrnāma
tathāgataḥ, bhaiṣajyaguruvaiḍūryaprabharājastathāgataḥ samantāvabhāsaśrīrnāma tathāgataḥ,
samudgatarājo nāma tathāgataḥ, śālendrarājo nāma tathāgataḥ, lokendrarājo nāma tathāgataḥ,
amitāyurjñānaviniścayarājo nāma tathāgataḥ, anantāvabhāsarājendro nāma tathāgataḥ, jyotiraśmirājendro
nāma tathāgataḥ, evaṃpramukhā buddhā bhagavanto bodhisattvagaṇaparivṛtāḥ anantānanteṣu
ca lokadhātuṣu tathāgatārhantaḥ samyak sambuddhāḥ sahāṃ lokadhātuṃ śuddhāvāsabhavanasthaṃ
ca śākyamuniṃ tathāgatāmarhantaṃ samyak sambuddhaṃ mañjuśriyā sārdhaṃ kumārabhūtena
bodhisattvacaryānirdeśamantrapadārthapaṭalavisaraṃ bhāṣantaṃ te buddhā bhagavantaḥ sannipateyuḥ
| evaṃ dakṣiṇasyāṃ paścimasyāmuttarasyāṃ dikṣu vidikṣu | ityūrdhvamadhastiryak sarvāvantaṃ
buddhakṣetrānavabhāsya sarveṣu ca buddhakṣetreṣu sarvamārabhavanāni jihvīkṛtya
sabodhisattvagaṇaparivṛtāḥ saśrāvakasaṅghapuraskṛtāśca ta śuddhāvāsabhavanaṃ buddhavikurvaṇabodhisattvamāhātmyaṃ
ca darśayitukāmā mantracaryānirhārasamādhiviśeṣapaṭalavisaratathāgataśāsanamapratihataṃ
coddyotayitukāmāḥ pratyasthāt || tadyathā -

subāhu, suratna, suvrata, sunetra, sūrata, sudharma, sarvārthasiddhi, sarvodgata, dharmodgata,
ratnodgata, ratnaśrīḥ, meruśrīḥ, acintyaśrīḥ, prabhākaraśrīḥ, prabhaśrīḥ, jyotiśrīḥ, sarvārthaśrīḥ,
sarvaratnapāṇiḥ, cūḍāmaṇiḥ, merudhvajapāṇiḥ, vairocanagarbhaḥ, ratnagarbhaḥ,
jñānagarbhaḥ, sacintyārthagarbhaḥ, acintyārthagarbhaḥ, dharmodgatagarbhaḥ, dhvajaketuḥ, suketuḥ,
anantaketuḥ, vimalaketuḥ, gaganaketuḥ, ratnaketuḥ, garjitaghoṣadundubhisvararājāḥ,
anantāvabhāsajñānarājaḥ, sarvatamo'ndhakāravidhamanarājaḥ, sarvavikiraṇabodhividhvaṃsanarājaḥ,
sarvacaryātiśayajñānarājaḥ, lokendrarāja, atiśayendrarāja, vidhamanarāja, nirdhūtarāja,
ādityarāja, abhāvasamudgatarāja, svabhāvasamudgatarāja, abhāvasvabhāvasamudgatarāja, avivakṣitarāja,
svabhāvapuṇyābhaḥ, lokābhaḥ, amitābhaḥ, mitābhaḥ, sunetrābhaḥ, susambhavābhaḥ,
arthabhāvābhaḥ, adhṛṣyaḥ, amṛṣyaḥ, akarṣaḥ, akaniṣṭhaḥ, amalaḥ, analaḥ, dyuti pati mati
sukha mukha nemi nimi ketu ṛkṣa divideva divya nābhi ravana lokaśānti upāriṣṭa dundubhisiddha
śiva ākhyadivya duprasaha durgharṣa durālabha dūraṅgama durālabha dūrasthita ūrdhvadravyatama
khadyota samahadyota adyota ṛṣabha ābha sumanāya sumana mahādeva sunirmala malānta
dānta sami sucihna śvetadhvaja imi kimi kaniṣṭha nikarṣa jīva sujāta dhūmaketu dhvajaketu
śvetaketu suketu vasuketu vasava pitāmaha pitaraniṣkakurulokākhya samantākhya mahākhya śreyasi
tejasi jyotikiraṇa samantakara lokaṅkara divaṅkara dīpaṅkara bhūtāntakara sarvārthaṅkara
siddhaṅkara dyotiṅkara avabhāsaṅkara dundubhisvara rutasvara susvara anantasvara ketusvara
bhūtamuni kanakamuni krakucchandaḥ kāśyapaśikhi viśvabhuk vipaśvi śākyamuniśceti |
etaiścānyaiśca bahubhirbuddhairbhagavadbhistaṃ śuddhāvāsabhavanamavabhāsya, padmāsaneṣu va
sthitvā, bhūdevaṃ bodhisattvagaṇāścājahāraṃ evaṃrūpāḥ | tadyathā-

ratnapāṇiḥ, vajrapāṇiḥ, supāṇiḥ, anantapāṇi kṣitipāṇi ālokapāṇi sunirmala sukūpa prabhūtakūṭa
maṇikūṭa ratnakūṭa ratnahasti samantahasti gandhahasti sugati vimalagati lokagati cārugati
anantagati anantakīrti vimalakīrti gatikīrti amalakīrti kīrtikīrti nātha anātha nāthabhūta
lokanātha samantanātha ātreya anantatreya samantatreya maitreya sunetreya namantatreya
tvaddhatreya sarūlātreya trirantātreya triśaraṇātreya triyānātreya visphūrja sumanodbhavarṇavāṃ
dharmīśvaraḥ, abhāveśvaraḥ, sammateśvaraḥ, lokeśvaraḥ, avalokiteśvaraḥ, sulokiteśvara
vilokiteśvara lokamaha sumaha garjiteśvara dundubhisvara vitateśvara vidhvastesvara suvakṣa
sumūrti sumahad yaśovata ādityaprabhāva prabhaviṣṇuḥ someśvara soma saumya anantaśrī
lokaśrī gagana gaganāḍhya gaganaṃga+kṣiteśvara maheśvara kṣitikṣitigarbha nīvaraṇa sarvāvaraṇa
sarvāvaraṇa viṣkambhi sarvanīvaraṇaviṣkambhi samantanirmathanaḥ samantabhadraḥ bhadrapāṇiḥ
sudhanaḥ susaṃhataḥ rasupuṣya sunabha ākāśa ākāśagarbhaḥ savārthagarbhaḥ sarvodbhava
anivartī anivartita apāyajaha avivartitaṃ avaivarttikasarvadharmopaśceti | etaiścānyaiśca
bodhisattvairmahāsattvaiḥ sārdhaṃ bhagavān śākyamuniḥ śuddhāvāsabhavane viharati sma ||

anyairapi bodhisattvairmahāsattvaiḥ strīrūpadhāribhiḥ anantacaryārthalokanirahārasakalasattvāśaya
anivartanamārgapratiṣṭhāpanatayācintyāvidyāpadamantradhāraṇī oṣadhaveṣarūpadhāribhirnānāvidhapakṣigaṇayakṣarākṣasamaṇimantraratnarājasattva
asattvasaṅkhyātasamanupraveśasattvacaryānuvartibhiryathāsayasattvavinayatathānukāribhiḥ
tatprativiśiṣṭarūpānuvartibhirvidyārājopadeśayathāvabodhadharmaniryātatathāgatābjakuliśasarvalaukika-lokottarasamanupraveśasamayānatikramaṇīyavacanapathapratiṣṭhāpanatṛratnavaṃśānupacchedakartṛbhiḥ
tadyathā -

uṣṇīṣa atyadbhuta atyunnata sitātapatra anantapatra śatapatra jayoṣṇīṣa lokottara vijayoṣṇīṣa
abhyudgatoṣṇīṣa kamalaraśmi kanakaraśmi sitaraśmi vyūḍhoṣṇīṣa kanakarāśi sitarāśi tejorāśi
maṇirāśi samanantarāśi vikhyātarāśi bhūtarāśi satyarāśi abhāvasvabhāvarāśi avitatharāśi
etaiścānyaoścoṣṇīṣarājairanantadharmadhātupraviṣṭairyathāśayasattvābhimāyapāripūrakaiḥ sarvajinahṛdayasamantāgatairna
śakyaṃ kalpakoṭīniyutaśatasahasrairapi uṣṇīṣarājñāṃ gaṇanāparyantaṃ
vaktum, acintyabalaparākramāṇāṃ māhātmyaṃ vā kathayitum | samāsanirdeśataḥ saṃkṣepataśca
kathyate | vidyārājñīnāṃ samāgamaṃ vakṣyate | tadyathā-

ūrṇā bhrūlocanā padmā śravaṇaḥ grīvā abhayā karuṇā maitrī kṛpā prajñā raśmi cetanā prabhā nirmalā
dhīvarā tathānyāśca vidyārājñībhiranantāparyantatathāgatamūrtanisṛṣṭābhiḥ | tadyathā-

tathāgatapātra dharmacakra tathāgataśayana tathāgatāvabhāsa tathāgatavacana tathāgatoṣṭha tathāgatoru
tathāgatāmala tathāgatadhvaja tathāgataketu tathāgatacinhaśceti | etaiścānyaiśca
tathāgatamantrabhāṣitairvidyārājñarājñīkiṅkaraceṭaceṭī dūtadūtī yakṣayakṣī sattvāsattvaiśca
prativiśiṣṭavyūhālaṅkāradharmameghānniḥsṛtaiḥ samādhiviśeṣaniṣyanditairaparimitakoṭīśatasahasraparivāritaiḥ
sarvavidyāgaṇa uparyupari pravartamānairvidyārājñaiḥ | te'pi tatra śuddhāvāsabhavanamadhiṣṭhitavānabhūvam
| abjakule ca vidyārājñaḥ | tadyathā -

bhagavān dvādaśabhujaḥ ṣaḍbhujaḥ caturbhujaḥ hālāhalaḥ amoghapāśaḥ śvetahayagrīvaḥ sugrīva anantagrīva
nīlagrīva sugrīva sukarṇaḥ śvetakarṇaḥ nīlakaṇṭhaḥ lokakaṇṭha vilokita avalokita
īśvarasahasraraśmi manaḥ manasaḥ vikhyātamanasaḥ kamalaḥ kamalapāṇiḥ manorathaḥ āśvāsakaḥ
prahasita sukeśa keśānta nakṣatra nakṣatrarāja saumya sugata damakaśceti | etaiścānyaiśca
vidyārājaiḥ | abjoṣṇīṣapramukhairanantanirhāradharmameghaniṣyandasamādhibhūtairanekaśatasahasra-

koṭīniyutavidīpaparivāritairanekaiśca vidyārājñībhirlokeśvaramūrttisamādhivisṛtaiḥ | tadyathā
-

tārā sutārā naṭī bhṛkuṭī anantaṭī lokaṭī bhūmiprāpaṭī vimalaṭī sitā śvetā mahāśvetā pāṇḍaravāsinī
lokavāsinī vimalavāsinī abjavāsinī daśabalavāsinī yaśovatī bhogavatī mahābhogavatī ulūkā
alokā amalāntakarī samantāntakarī duḥkhāntakarī bhūtāntakarī śriyā mahāśriyā bhūpaśriyā
anantaśriyā lokaśriyā vikhyātaśriyā lokamātā samantamātā buddhamātā bhaginī bhāgīrathī
surathī rathavatī nāgadantā damanī bhūtavatī amitā āvalī bhogavalī ākarṣaṇī adbhutā raśmī
surasā suravatī pramodā dyutivatī taṭī samantataṭī jyotsnā somā somāvatī māyūrī mahāmāyūrī
dhanavatī dhanandadā suravatī lokavatī arciṣmatī bṛhannalā bṛhantā sughoṣā sunandā vasudā
lakṣmī lakṣmīvatī rogāntikā sarvavyādhicikitsanī asamā devī khyātikarī vaśakarī kṣiprakarī
kṣemadā maṅgalā maṅgalāvahā candrā sucandrā candrāvatī ceti | etaiścānyaiśca vidyārājñibhiḥ
parṇāsavarijāṅgulimānasīpramukhairanantanirhāradharmadhātugaganasvabhāvaiḥ sattvacaryāvikurvitādhiṣṭhānasañjanitamānasaiḥ
dūtadūtī ceṭaceṭī kiṅkarakiṅkarī yakṣayakṣī rākṣasarākṣasīṃ
piśācapiśācī abjakulasamayānupraveśamantravicāribhiḥ yena taṃ śuddhāvāsaṃ devabhavanaṃ
śuddhasattvaniśvastaṃ, tena pratyaṣṭhāt | pratiṣṭhitāśca bhagavataḥ śākyamuneḥ pūjākarmaṇodyuktamānaso
abhūvaṃsthitavantaḥ ||

tasmin bhagavataḥ śākyamuneḥ samīpaṃ vajrapāṇiḥ bodhisattvaḥ svakaṃ vidyāgaṇamāmantrayate sma
| sannipātaṃ ha bhavanto'smadvidyāgaṇaparivṛtāḥ, sakrodharājaḥ vidyārājarājñibhirmahādūtibhiḥ
smaraṇamātreṇaivasarvā vidyāgaṇāḥ sannipatitāḥ | tadyathā -

vidyottamaḥ suvidya suviddha subāhu suṣeṇa surāntaka surada supūrṇa vajrasena vajrakara vajrabāhu
vajrahasta vajradhvaja vajrapatāka vajraśikhara vajraśikha vajradaṃṣṭra śuddhavajra
vajraroma vajrasaṃhata vajrānana vajrakavaca vajragrīva vajranābhi vajrānta vajrapañjara vajraprākāra
vajrāsu vajradhanuḥ vajraśaraḥ vajranārāca vajrāṅka vajrasphoṭa vajrapātāla vajrabhairava
+ + + netra vajrakrodha jalānantaścara bhūtāntaścara gandhanānantaścara mahākrodhāntaścara
maheśvarāntaścara sarvavidyāntaścara ghoraḥ sughoraḥ kṣepa upakṣepaḥ padanikṣepaḥ
vināyakāntakṣepaḥ savinyāsakṣepaḥ utkṛṣṭakṣepa bala mahābala sumbha bhramara bhṛṅgiriṭi
krodha mahākrodha sarvakrodha ajara ajagara jvara śoṣa nāgānta daṇḍa nīladaṇḍa raktāṅga
vajradaṇḍa medhya mahāmedhya kāla kālakūṭa śvitraroma sarvabhūtasaṃkṣaya śūla mahāśūla arti
mahārti yama vaivasvata yugāntakara kṛṣṇapakṣa ghoraḥ ghorarūpī paṭṭisa tomara gada pramathana
grasana saṃsāra araha yugāntārka prāṇahara śakraghna dveṣa āmarṣa kuṇḍali sukuṇḍali
amṛtakuṇḍali anantakuṇḍali ratnakuṇḍali bāhu mahābāhu mahāroga duṣṭasarpa vasarpa kuṣṭha
upadrava bhakṣaka atṛpta ucchuṣyaśceti | etaiścānyaiśca vidyārājñairmahākrodhaiśca samastāśeṣasattvadamaka
uccāṭanodhvaṃsana sphoṭana māraṇa vināśayitāraḥ, bhaktānāṃ dātāraḥ, śāntika
pauṣṭika ābhicārakakarmeṣu prayoktāraḥ, anikaiśca vidyārājakoṭīnayutaśatasahasraparivāritāḥ
śākyamuniṃ bhagavantaṃ mañjuśriyaṃ kumārabhūtaṃ nidhyāyantaṃ svakaṃ vidyārājaṃ kuliśapāṇiṃ
namasyatāmājñāmudīkṣayamāṇāśca kulasthānaṃ sthitāḥ | svakasvakeṣu cāsaneṣu ca niṣaṇṇā
abhūvan | bhagavato vajrapāṇeryā api tā mahādūtyo vidyārājñīniyutasahasraparivārāśca api
svakaṃ dharmadhātuṃ gamanasvabhāvaṃ niḥprapaṃ cāvalambya tasmin sthāne sannipatitāḥ | tadyathā-

mekhalā sumekhalā siṅkalā vajārṇā vajrajihvā vajrabhrū vajralocanā vajrāṃsā vajrabhṛkuṭī vajraśravaṇā
vajralekhā vajrasūcī vajramustī vajrāṅkuśī vajraśāṭī vajrāsanī vajraśṛṅkhalā sālavatī
sālāviraṭī kāminī vajrakāminī kāmavajriṇī paśyikā paśyinī mahāpaśyinī śikharavāsinī
grahilā dvāravāsinī kāmavajriṇī manojavā atijavā śīghrajavā sulocanā surasavatī bhramarī bhrāmarī
yātrā siddhā anilā pūrā keśinī sukeśā hiṇḍinī tarjinī dūtī sudūtī māmakī vāmanī rūpiṇī
rūpavatī jayā vijayā ajitā aparājitā śreyasi hāsinī hāsavajriṇī lokavatī yasavatī kuliśavatī
adāntā trailokyavaśaṅkarī daṇḍā mahādaṇḍā priyavādinī saubhāgyavatī arthavatī mahānarthā
tittirī dhavalatittirī dhavalā sunirmitā sunirmalā ghaṇṭā khaḍgapaṭṭisā sūcī jayatī
avarā nirmitā nāyikā guhyakī visrambhikā musalā sarvabhūtavaśaṅkarī ceti | etāścānyāśca mahādūtyaḥ
anekadūtīgaṇaparivārivāritā atraiva mahāparṣanmaṇḍale sannipateyuḥ anekāśca dhāraṇyaḥ
samādhiniṣpandaparibhāvitamānasodbhavā duṣṭasattvanigrahadaṇḍamāyādayitāḥ tadyathā -

vajrānalapramohanī dhāraṇī meruśikharakūṭāgāradhāriṇī ratnaśikharakūṭāgāradharaṇindharā sukūṭā
bahukūṭā puṣpakūṭā daṇḍadhāriṇī nigrahadhāraṇī ākarṣaṇadhāriṇī keyūrā keyūravatī dhvajāgrakeyūrā
ratnāgrakeyūrā lokāgrakeyūrā patāgrakeyūrā viparivartā lokāvartā sahasrāvartā vivasvāvartā
sarvabhūtāvartā ketuvatī ratnavatī maṇiratnacūḍā boddhyagā balavatī anantaketu
samantaketu ratnaketu vikhyātaketu sarvabhūtaketu ajiravatī asvarā sunirmalā ṣaṇmukhā vimalā
lokākhyā ceti | etāścānyāścānekadhāraṇīśatasahasrakoṭīparivāritā tatraiva mahāparṣanmaṇḍale
sannipateyuḥ | anantabuddhādhiṣṭhānamahābodhisattvasamādhyādhiṣṭhānaṃ ca | atha buddhakṣetravivarjitapratyekabuddhā
bhagavanto khaḍgaviṣāṇakalpāvanacāriṇaśca sasattvānāmarthaṃ
kurvantastūṣṇīmbhāvānadhivāsanadharmanetrīsamprakāśayantaḥ saṃsārānuvartina sadā khinnamānasā
mahākaruṇāvarjitasantānaḥ kevalacittavāsanāparibhāvitabodhicittapūrvodbhāvitaparibhāvitacetanā
ekabhūmi dvibhūmi tribhūmiryāvadaṣṭamī bodhisattvabhūminivartitamānasaḥ khinnamānaso
saṃsārabhayabhīravaḥ, te'pi na mahāparṣanmaṇḍalaṃ sannipateyuḥ | tadyathā -

gandhamādahaḥ simantāyatana samantaprabha candana kāla upakāla nemi upanemi riṣṭa upariṣṭa upāriṣṭa
pārśva supārśva dundubhi upadundubhi lokākhya lokaprabha jayanta areṇu reṇu upareṇu
aṃśa upāṃśa cihna sucihna dinakara sukara prabhāvanta prabhākara lokakara viśruta suśruta
sukānta sudhānta sudānta adantānta bhavānta sitaketu jihmaketu ketu upaketu tathya padmahara
padmasambhava svayambhu adbhuta manoja manasa mahendukūṭākhya kumbhasakalākhya makara
upakara śānta śāntamānasa varma upavarma vairocana kusuma sulīla śreyam badyaharāntaka duḥprasaha
kanaka vimalaketu soma susoma suṣeṇa sucīrṇa śukra kratu iṣṭa upendra vasuśceti |
etaiścānyaiḥ pratyekabuddhakoṭīniyutaśatasahasrācintyātulyā praṇihitadharmadhātugaganasvabhāvaniḥprapaṃcasaṃskṛtamadhyayānapraviṣṭanirdiṣṭapratiṣṭhitaiḥ
sārdhaṃ bhagavān śākyamuniḥ
pratiṣṭhātunanayapratighāpagatairviharati sma | mahāśrāvakasaṅghena ca sārghamanekaśrāvakaśatasahasrakoṭīparivāraiḥ
| tadyathā -

mahākāśyapa nadīkāśyapa gayākāśyapa duravikṣokāśyapa bharadvāja viṇḍola maudgalyāyana mahāmaudgalyāyana
śāriputra mahāsāriputra subhūti mahāsubhūti gavāmpati kātyāyana mahākātyāyana
upāli bhadrika kaphiṇananda ānanda sundarananda lokabhūta anantabhūta varṇaka upavarṇaka nandika
upanandika aniruddha pūrṇa supūrṇa upapūrṇa tiṣya punarvasu rūha raurava kuru pañcika
upapañcika kāla sukāla devala rāhula harita upaharita dhyāyi nandi dhyāyika upāyi upayāyika
śreyasaka dravyo mallaputraḥ upadravyaḥ upetaḥ khaṇḍaḥ tiṣya mahātiṣya samantatiṣya āhvayanayasoda
yasika dhanika dhanavarṇa upadhanika pilindavaśa pippala kimphala upaphala anantaphala
saphala kumāra kumārakāśyapa mahoda ṣoḍaśavartikā nanda upananda jihva jihma jitapāśa
maheṣvāsa vātsīka kurukulla upakurukulla koṭīkarṇa śramaṇa śroṇīparāntaka gāṅgeyaka
girikarṇika koṭikarṇika vārṣika jeta sujeta śrīgupta lokagupta gurugupta guruka dyotīrasa
sanaka ḍimbhaka upaḍimbhi visakoṭika anāthada upartana vivartana unmattaka dyota samanta
bhaddali suprabuddha svāgata upāgata lohāgata duḥkhānta bhadrakalpika mahābhadrika arthacara
pitāmaha gatika puṣpamāla puṣpakāśikha upakāśika mahauṣadha mahojaska mahoja anurādhamahaujaska
mahoja anurādha rādhaka rāsika subrahma suśobhana suloka samāgama mitaśceti | etaiścānyaiśca
manantadharmadhātuvimuktirasarasajñaiḥ triyānasamavasaraṇakaraṇīyasayānasamanuprāptaiḥ
saṃsārapalāyibhiḥ trimokṣadhyānadhyāyibhiḥ caturbāhuvihāra īrṣyāpathasampannaiḥ susamāhitaiḥ
sūpasampannaiḥ anayapraviṣṭanirvāṇadhātusamavaśaraṇasamatāniḥprapaṃcabhiḥ sārdhaṃ
tanmahāparṣanmaṇḍalaṃ taṃ ca bhagavantaṃ śākyamuniṃ trirantasthānavasthita | daśabhūmyānantaraṃ
te'pi tatra niṣaṇṇabhūvam | anekaiśca mahāśrāvikāsamavaśaraṇanirvāṇadhātusamanupraviṣṭābhiḥ
asaṃskṛtayāvamānayānāvalambibhiḥ śuddhābhirvītarāgābhiḥ samantadyotisamanuprāptābhiḥ,
dakṣiṇīyakṣetraguṇādhānaviśodhibhiḥ sattvasāramaṇḍabhūtābhiḥ lokāgrādhipatībhiḥ pūjyadevamanuṣyapuṇyakṣetradvipadacatuṣpadabahupada
apada sarvasattvāgrādhipatībhiḥ tadyathā
-

yaśodharā yaśodā mahāprajāpatī prajāpatī sujātā nandā sthūlanandā sunandā dhyāyinī sundarī anantā
viśākhā manorathā jayavatī vīrā upavīrā devatā sudevatā āśritā śriyā pravarā pramuditā
priyaṃvadā rohiṇī dhṛtarāṣṭrā dhṛtā svāmikā sampadā vapuṣā śuddhā premā jaṭā upajaṭā samantajaṭā
bhavāntikā bhāvatī manojavā keśavā viṣṇulāṃ viṣṇuvatī sumanā bahumatā śreyasī duḥkhāntā
karmadā ka + + + + + + + vasudā dharmadā narmadā tāmrā sutāmrā kīrtivatī manovatī
prahasitā tribhavāntā trimalāntā duḥkhaśāyikā nirvīṇā triparṇā padmavarṇā padmāvatī padmaprabhā
padmā padmāvatī triparṇī saptavarṇī utpalavarṇā ceti | etāścānyāśca mahāsthaviṣṭhā mahāśrāvikā
bhagavataḥ pādamūlaṃ vandanāya upasaṅkrāntāḥ | etā eva mahāpaeṣanmaṇḍalaṃ mahābodhisattvavikurvaṇaṃ
prabhāvayitukāmāḥ sannipatitāḥ sanniṣaṇṇā abhuvam | dharmaśravaṇāya mantracaryārthanirhāramudyotayitukāmā
bhūvam ||

atha bhagavān śākyamunistaṃ sarvāvantaṃ parṣanmaṇḍalamavalokya śuddhādhyāsayaḥ abhāvasvabhāvagaganasvabhāvatriparvasamatikramaṇaṃ
sattvadhātuṃ viditvā mañjuśriyaṃ kumārabhūtamāmantrayate
sma | samanvāhara tvaṃ mañjuśrīḥ ! sattvārthacaryaṃ prati yathāśayābhinandanepsitakarmaphalaśraddhāsamanvāgamamantracaryārthasamprāpaṇaṃ
nāmāmadharmapadakarmapadaṃ śāntipadaṃ
mokṣapadaṃ kalpanirhāraṃ nirvikalpasamatāprāpaṇaṃ daśatathāgatabalasamantabalasabalaṃ mārabalābhivarddhanaṃ
nāma bodhisattvasamādhiṃ bhāvayatha ||

atha mañjuśrīḥ kumārabhūtaḥ samanantarabhāvitaṃ bhagavatā samāpadyate sma | samanantarasamāpannasya
mañjuśriyaḥ kumārabhūtasya yatheyaṃ trisāhasramahāsāhasro lokadhāturanekalokadhātuśatasahasraparamāṇurajaḥsamāṃ
trisāhasramahāsāhasrāṃ lokadhātuṃ samprakampya mahatāvabhāsenāvabhāsya
ca svakaṃ śuddhibalādhānaṃ darśayate sma | svāni ca mantrapadāni bhāṣate sma |
‘namaḥ samantabuddhānām | abhāvasvabhāvasamudgatānām | namaḥ pratyekabuddhaddhāryaśrāvakāṇām
| namo bodhisattvānāṃ daśabhūmipratiṣṭhiteśvarāṇāṃ bodhisattvānāṃ mahāsattvānām |

tadyathā - u khakha khāhikhāhi duṣṭasattvadamaka ! asimusalaparaśupāśahasta ! caturbhuja !
caturmukha ! ṣaṭcaraṇa ! gaccha gaccha mahāvighnaghātaka ! vikṛtānana ! sarvabhūtabhayaṅkara
! aṭṭahāsanādine vyāghracarmaniva sana ! kuru kuru sarvakarmāṃ | chinda chinda sarvamantrān
| bhinda bhinda paramudrām | ākarṣaya ākarṣaya sarvamudrām | nirmatha nirmatha sarvaduṣṭān
| praveśaya praveśaya maṇḍalamadhye | vaivasvatāntakara ! kuru kuru mama kāryam | dahadaha
paṃcapaca mā vilamva mā vilamva samayamanusmara hū hū phaṭ phaṭ | sphoṭaya sphoṭaya
sarvāśāpāripūraka ! he he bhagavan ! kiṃ cirāyasi mama sarvārthān sādhaya svāhā ||

eṣa bhagavato mañjuśriyasya mahākrodharājā yamāntako nāma yamarājāmapi ghātayati | ānayati |
kiṃ punaranyasattvam | samanantarabhāṣite mahākrodharāje bhagavataḥ samīpaṃ sarvasattvā upasaṅkramante
ārtā bhītāstrastā udvignamanaso bhinnahṛdayāḥ | nānyaccharaṇam | nānyat trāṇam
| nānyat parāyaṇam | varjayitvā tu buddhaṃ bhagavantaṃ mañjuśriyaṃ ca kumārabhūtam |

atha ye kecid pṛthivīcarā jalecarāḥ khagacarāḥ sthāvarajaṅgamāśca jarāyujāṇḍajasaṃsvedaja upapādukasattvasaṅkhyātāḥ,
te'pi tatkṣaṇatanmuhūrtenānantāparyanteṣu lokadhātuṣu sthitā ityūrdhvamadhastiryag
dikṣu vidikṣu nilīnāstatkṣaṇaṃ mahākrodharājena svayamapohya nītāḥ | ayaṃ
ca krodharājā, avītarāgasya purato na japtavyaḥ | yat kāraṇaṃ so'pi mriyate śuṣyate vā |
samayamadhiṣṭhāya buddhapratimāyāgrataḥ + + + + + + + vā mañjuśriyo vā kumārabhūtasyāgrato
japtavyaḥ | anyakarmanimittaṃ vā yatra vā tatra vā na paṭhitavyaḥ | kāraṇaṃ mahotpādamahotsanna
ātmopaghātāya bhavatīti | paramakāruṇika hi buddhā bhagavanto bodhisattvāśca mahāsattvāśca
kevalaṃ nu sarvajñajñāna + + + + + + + + sampratiṣṭhāpana–aśeṣasattvadhātunirvāṇābhisamprāpaṇā
āśāsitaśāsanaḥ trimātrasaṃyojanaḥ triratnavaṃśānupacchedamantracaryādīpanaḥ
mahākaruṇāprabhāvaniṣyandena cetasā mārabalābhibhavana mahāvighnanāśana duṣṭarājñā nivāraṇa
ātmabalābhibhavana parabalanivāraṇastobhana pātana nāśana śāsana ucchoṣaṇa toṣaṇa svamantracaryāprakāśana
āyurārogyaiśvaryābhivarddhanataḥ kṣiprakāryān sādhayataḥ, mahāmaitryā mahākaruṇā
mahopekṣā mahāmuditāsadyagataḥ tannimittahetuṃ sarvatarkāvitarkāpagatena cetasā bhāṣate
sma ||

atha te nāgā mahānāgā yakṣā mahāyakṣā rākṣasā mahārākṣasāḥ piśācā mahāpiśācāḥ pūtanā mahāpūtanāḥ
kaṭapūṭanā mahākaṭapūtanā mārutā mahāmārutāḥ kūṣmāṇḍā mahākūṣmāṇḍā vyāḍā mahāvyāḍā vetāḍā
mahāvetāḍā kambojā mahākambojā bhaginyo mahābhaginyo ḍākinyo mahāḍākinyaḥ cūṣakā mahācūṣakā
utsārakā mahotsārakā ḍimphikā mahāḍimphikāḥ kimpakā mahākimpakā rogā mahārogāḥ mahārogā
apasmārā mahāapasmārāḥ grahā mahāgrahā ākāśamātarā mahākāśamātaraḥ rūpiṇyo mahārūpiṇyaḥ
krandanā mahākrandanāḥ chāyā mahācchāyā preṣakā mahāpreṣakāḥ kiṅkarā mahākiṅkarā yakṣiṇyo
mahāyakṣiṇyaḥ piśācyo mahāpiśācyo jvarā mahājvarāḥ cāturthakā mahācāturthakāḥ nityajvarā
viṣamajvarā sātatikā mauhūrtikā vātikāḥ paittikāḥ śleṣmikāḥ sānnipātikā vidyā mahāvidyā
siddhā mahāsiddhā yogino mahāyoginaḥ ṛṣayo mahāṛṣayaḥ kiṅkarā mahākiṅkarā mahoragā mahāmahoragā
gandharvā mahāgandharvā devā mahādevā manuṣyā mahāmanuṣyā janapadayo mahājanapadayaḥ
sāgarā mahāsāgarāḥ nadyo mahānadyaḥ parvatā mahāparvatāḥ nidhayo mahānidhayaḥ pṛthivyā mahāpṛthivyā
vṛkṣā mahāvṛkṣāḥ pakṣiṇyo mahāpakṣiṇyo rājñā mahārājñā śakrā mahendrā vāsavā kratayo
bhūtā viyati īśāna yamaḥ brahmā mahābrahmā vaivasvata dhanada dhṛtarāṣṭraḥ virūpākṣaḥ
kuberaḥ pūrṇabhadraḥ pañcikaḥ jambhala sambhala kūṣmala hārīti harikeśa harihārīti piṅgalā
priyaṅkara arthaṅkara jālandra lokendra upendra guhyaka mahāguhyaka cala capala jalacara
sātata giri hemagiri mahāgiri kūtākṣa triyasiraśceti | etaiścānyaiśca mahāyakṣasenāpatibhiḥ
anekayakṣakoṭīniyutaśatasahasraparivāritaistatraiva mahāparṣanmaṇḍale śuddhāvāsabhavane
bodhisattvādhiṣṭhānena ṛddhibalādhānena ca sannipatitā abhūvaṃ, sanniṣaṇṇāśca dharmaśravaṇāya
||

ye'pi te mahārākṣasarājānaḥ, anekarākṣasakoṭīniyutaśatasahasraparivārāḥ ānītā mahākrodharājena
| tadyathā - rāvaṇa praviṇa vidrāvaṇa śaṅkukarṇa kumbha kumbhakarṇa samantakarṇa yama vibhīṣaṇa
ghora sughora yakṣa yama ghaṇṭa indrajit lokajiḥ yodhanaḥ suyodhanaḥ śūlaḥ triśūlaḥ
triśiraḥ anantaśiraśceti sannipatitā bhūvaṃ dharmaśravaṇāya ||

ye'pi te mahāpiśācā anekakoṭīniyutaśatasahasraparivārāḥ | tadyathā - pīlu upapīlu supīlu anantapīlu
manoratha amanoratha sutāya grasana sudhāma ghora ghorarūpīśceti sannipatitā abhūvaṃ
dharmaśravaṇāya ||

ye'pi te mahānāgarājānaḥ, anekanāgakoṭīniyutaśatasahasraparivārā ānītāḥ krodharājena, bodhisattvaṛddhibalādhānena
ca | tadyathā - nanda upananda kambala upakambala vāsuki ananta takṣaka
padma mahāpadma saṅkhapāla saṅkha saṅkhapāla karkoṭaka kulika akulika māṇa kalaśoda kuliśika
cāṃpeya maṇināga mānabhañja dukura upadukura lakuṭa mahālakuṭa śveta śvetabhadra nīla
nīlāmbuda kṣiroda apalāla sāgara upasāgaraśceti | etaiścānyaiśca mahānāgarājanaiḥ, anekaśatasahasramahānāgaparivāritaistanmahāparṣanmaṇḍalaṃ
sannipatitāḥ sanniṣaṇṇā abhūvaṃ dharmaśravaṇāya
||

ye'pi te ṛṣayo mahāṛṣayaḥ | tadyathā - ātreya vasiṣṭhaḥ gautama bhagīrathaḥ jahnu aṅgirasaḥ
agasti pulastiḥ vyāsa kṛṣṇa kṛṣṇa gautama agni aṅgirasa jāmadagni āstīka muniḥ munivara aśvaraḥ
vaiśampāyana parāśaraḥ paraśuḥ yogeśvaraḥ pippalaḥ pippalāda vālmīkaḥ mārkaṇḍaśceti
| etaiścānyairmahāṛṣayai anekamahāṛṣiśatasahasraparivārāstatparṣanmaṇḍalamupajagmuḥ | bhagavantaṃ
śākyamuniṃ vanditvā sanniṣaṇṇā bhūvaṃ mantracaryārthabodhisattvapiṭakaṃ śrotumanumodituṃ
ca ||

ye'pi te mahoragarājānaḥ, te'pi tat parṣanmaṇḍalaṃ sampraviṣṭā abhūvaṃ sanniṣaṇṇāḥ | tadyathā
- bheruṇḍa bhūrūṇḍa maruṇḍa mārīca dīpa pradīpāśceti ||

ye'pi te garuḍarājñāste'pi tat parṣanmaṇḍalaṃ sannipatitā anekaśatasahasraparivārāḥ | tadyathā-
suparṇa śvetaparṇa pannaga parṇaya sujātapakṣa ajātapakṣaḥ manojava pannaganāśana vainateya
vainateya bharadvāja śakuna mahāśakuna pakṣirājāśceti | te'pi tat parṣanmaṇḍalaṃ sannipateyuḥ
||

ye'pi te kinnararājñaḥ anekakinnaraśatasahasraparivārāḥ te'pi taṃ parṣanmaṇḍalaṃ sannipateyuḥ
| tadyathā - druma upadruma sudruma anantadruma lokadruma ledruma ghanoraska mahoraska mahojaska
mahoja maharddhika viruta susvara manojña cittonmādakara unnata upekṣaka karuṇa aruṇaśceti
| ete cānye ca mahākinnararājānaḥ anekakinnaraśatasahasraparivārāḥ sannipatitā abhūvaṃ
dharmaśravaṇāya ||

evaṃ brahmā sahāmpati mahābrahmā ābhāsvaraḥ prabhāsvaraḥ suddhābhaḥ puṇyābhaḥ aṭṭaha atapāḥ
akaniṣṭhā sukaniṣṭhā lokaniṣṭhā ākiñcanyā naivakiñcanyā ākāśānantyā naivākāśānantyā sudṛśā
sudarśanā sunirmitā paranirmitā śuddhāvāsā tuṣitā yāmā tṛdaśā cāturmahārājikā sadāmattā mālādhārā
karoṭapāṇayaḥ vīṇātṛtīyakāḥ parvatavāsinaḥ kūṭavāsinaḥ śikharavāsinaḥ alakavāsinaḥ
puravāsinaḥ vimānavāsinaḥ antarikṣacarāḥ bhūmivāsinaḥ vṛkṣavāsinaḥ gṛhavāsinaḥ | evaṃ dānavendrāḥ
- pralhāda bali rāhu vemacitti sucitti kṣemaciti devacitti rāhu bāhupramukhāḥ anekadānavakoṭīśatasahasraparivārāḥ
vicitragatayo vicitrārthāḥ surayodhirno'surāḥ, te'pi tat
parṣanmaṇḍalaṃ sannipateyuḥ | buddhādhiṣṭhānena bodhisattvavikurvaṇaṃ draṣṭu vandituṃ paryupāsitum
||

ye'pi te grahā mahāgrahā lokārthakarā antarikṣacarāḥ | tadyathā - āditya soma aṅgāraka budha
bṛhaspati śukra śaniścara rāhu kampa ketu aśani nirghāt tāra dhvaja ghora dhrūmra vajra ṛkṣa
vṛṣṭi upavṛṣṭi naṣṭārka nirnaṣṭa haśānta māṣṭi ṛṣṭi tuṣṭi lokānta kṣaya vinipāta āpāta
tarka mastaka yugānta śmaśāna piśita raudra śveta abhija abhijata maitra śaṅku triśaṅku lūtha
raudrakaḥ kratunāśana balavāṃ ghora aruṇa vihasita mārṣṭi skanda sanat upasanat kumārakrīḍana
hasana prahasana nartapaka nartaka khaja virupaśceti| ityete mahāgrahāḥ te'pi tat
parṣanmaṇḍalamanekaśatasahasraparivṛttāḥ buddhādhiṣṭhānena tasmiṃ śuddhāvāsabhavane sannipatitā
abhūvaṃ sanniṣaṇṇāḥ ||

atha ye nakṣatrāḥ khagānucāriṇaḥ anekanakṣatraśatasahasraparivāritāḥ | tadyathā - aśvinī bharaṇī
kṛttikā rohiṇī mṛgaśirā ārdra punarvasū puṇya āśleṣā maghā ubhe phalgunī hastā citrā
svāti viśākhā anurādhā jyeṣṭhā mūlā ubhau āṣaḍhau śravaṇā dhaniṣṭhā śatabhiṣā ubhau bhadrapadau
revatī devatī prabhijā punarṇavā jyotī aṅgirasā nakṣatrikā ubhau phalguphalguvatī lokapravarā
pravarāṇikā śreyasī lokamātā īrā ūhā vahā arthavatī asārthā ceti | ityete nakṣatrarājñaḥ
tasmiṃ śuddhāvāsabhavane anekanakṣatraśatasahasraparivāritāḥ tāstasmin mahāparṣanmaṇḍalasannipāte
buddhādhiṣṭhānena sannipatitāḥ sanniṣaṇṇā abhūvam ||

ṣaṭtṛṃśad rāśayaḥ tadyathā - meṣa vṛṣabha mithuna karkaṭaka siṃha kanya tula vṛścika dhanu makara
kumbha mīna vānara upakumbha bhṛñjāra khaḍga kuñjara mahiṣa deva manuṣya śakuna gandharva
lokasatvajita ugrateja jyotsna chāya pṛthivī tama raja uparaja duḥkha sukha mokṣaṃ bodhi
pratyeka śrāvaka naraka vidyādhara mahoja mahojaska tiryakpreta asurapiśita piśāca yakṣarākṣasa
sarvabhūmita bhūtika nimnaga ūrdhvaga tiryaga vikasita dhyānaga yogapratiṣṭha uttama
madhyama adhamaśceti | ityete mahārāśyaḥ anekarāśiśatasahasrarāśiparivāritāḥ, yena śuddhāvāsabhavanaṃ,
yena ca mahāparṣatsannipātamaṇḍalaṃ, tenopajagmuḥ | upetya bhagavataścaraṇayornipatya
svakasvakeṣu ca sthāneṣu sanniṣaṇṇā bhūvam ||

ye'pi te mahāyakṣiṇyaḥ, anekayakṣiṇīśatasahasraparivṛtāḥ | tadyathā - sulocanā subhrū sukeśā
susvarā sumatī vasumatī citrākṣī pūrāṃśā guhyakā suguhyakā mekhalā sumekhalā padmoccā abhayā
jayā vijayā revatikā keśinī keśāntā anilā manoharā manovatī kusumāvatī kusumapuravāsinī
piṅgalā hārītī vīramatī vīrā suvīrā sughorā ghoravatī sura sundarī surasā guhyottamārī vatavāsinī
aśokā andhārasundarī ālokasundarī prabhāvatī atiśayavatī rūpavatī surūpā asitā saumyā
kāṇā menā nandinī upanandinī lokāntarā ceti | ityete mahāyakṣiṇyo anekayakṣiṇīśatasahasraparivārāḥ
tanmahāparṣanmaṇḍalaṃ dūrata eva bhagavantaṃ śākyamuniṃ namastantyaḥ sthitā
bhūvam ||

ye'pi te mahāpiśācyaḥ, anekapiśācinīśatasahasraparivṛtāḥ, te'pi taṃ bhagavantaṃ śākyamuniṃ namasyantyaḥ
sannipateyuḥ | tadyathā- maṇḍitikā pāṃsupiśācī ulkāpiśācī jvālāpiśācī bhasmodgirā
piśitāśinī durdharā bhrāmarī mohanī tarjanī rohiṇikā govāhiṇikā lokāntikā bhasmāntikā
pīluvatī bahulavatī bahula durdāntā dhaṇā cihnitikā dhūmāntikā dhūmā sudhūmā ceti | ityetā
mahāpiśācyaḥ, anekapiśācīśatasahasraparivāritāḥ, te'pi tanmahāparṣatsannipātamaṇḍalaṃ sampraviṣṭā
bhūvam ||

ye'pi te mātarā mahāmātarāḥ lokamanucarantiḥ; satvaviheṭhikā balimālyopahāriśca | tadyathā -
brahmāṇī māheśvarī vaiṣṇavī kaumārī cāmuṇḍā vārāhī aindrī yāmyā āgneyā vaivasvatī lokāntakarī
vāruṇī aiśānī vāyavyā paraprāṇaharā sukhamaṇḍitikā śakunī mahāśakunī pūtanā kaṭapūtanā
skandā ceti | ityete mahāmātarā anekamātaraśatasahasraparivārāḥ; te'pi taṃ mahāparṣanmaṇḍalaṃ
namo buddhāyeti vācamudīrayantyaḥ sthitā abhūvam ||

evamanekaśatasahasramanuṣyā manuṣyasattvāsattvayāvadīdevīcirmahānarakaṃ, yāvacca bhagavāgraṃ,
atrāntare sarvagaganatalaṃ sphuṭamabhūt| sattvanikāye na ca kasyacit prāṇino virodho'bhūt
| buddhādhiṣṭhānena ca bodhisattvasaṅghālaṅkāreṇa ca sarva eva sattvā mūrdhāpasthitaṃ buddhaṃ
bhagavantaṃ mañjuśriyaṃ kumārabhūtaṃ sampaśyate sma ||

atha bhagavān śākyamuniḥ sarvāvantaṃ lokadhātuṃ buddhacakṣuṣā samavalokya mañjuśriyaṃ kumārabhūtamāmantrayate
sma | bhāṣa bhāṣa tvaṃ śuddhasattva ! mantracaryārthaviniścayasamādhipaṭalavisaraṃ
bodhisattvapiṭakaṃ yasyedānīṃ kālaṃ manyase ||

atha mañjuśrīḥ kumārabhūtaḥ bhagavatā śākyamuninā kṛtābhyanujñātaḥ gaganasvabhāvavyūhālaṅkāraṃ
vajrasaṃhatakaṭhinasantānavyūhālaṅkāraṃ nāma samādhiṃ samāpadyate | samanantarasamāpannasya
mañjuśriyaḥ kumārabhūtasya taṃ śuddhāvāsabhavanaṃ anekayojanaśatasahasravistīrṇaṃ vajramayamadhitiṣṭhate
sma | yatra te anekayakṣarākṣasagandharvamarutapiśācaḥ saṃkṣepataḥ sarvasattvadhātubodhisattvādhiṣṭhānena
tasmin vimāne vajramaṇiratnaprakhye sampratiṣṭhitāḥ sanniṣaṇṇā
bhūvaṃ anyonyamaviheṭhakāḥ | atha mañjuśrīḥ kumārabhūtastanmahāparṣannipātaṃ viditvā
yamāntakaṃ krodharājamāmantrayate sma | bho bho mahākrodharāja ! sarvabuddhabodhisattvanirghātaḥ
evaṃ mahāparṣatsannipātamaṇḍalaṃ sarvasattvānāṃ ca rakṣa rakṣa vaśamānaya | duṣṭān
dama | saumyān bodhaya | aprasannāṃ prasādaya | yāvadahaṃ svamantracaryānuvarttanaṃ bodhisattvapiṭakaṃ
vaipulyamantracaryāmaṇḍalavidhānaṃ bhāṣiṣye | tāvadetāṃ bahirgatvā rakṣaya
||

evamuktastu mahākrodharājā ājñāṃ pratīkṣya mahāvikṛtarūpī niryayuḥ sarvasattvān rakṣaṇāya śāsanāya
samantāt parṣanmaṇḍalaṃ yamāntakaḥ krodharājā anekakrodhaśatasahasraparivārito samantāttaṃ
caturdikṣu ityūrdhvamadhastiryag ghoraṃ ca nādaṃ pramuñcamānaḥ sthito'bhūt ||

atha te sarvāḥ saumyāḥ sumanaskāḥ saṃvṛttāḥ ājñāṃ nollaṅghayanti | evaṃ ca śabdaṃ śṛṇvanti –
yo hyetaṃ samayamatikramet, sa tavāsya sphuṭo mūrdhnā ajakasyeva mañjarīti | bodhisattvādhiṣṭhānaṃ
ca tat ||

atha mañjuśrīḥ kumārabhūtaḥ svamantracaryārthadharmapadaṃ bhāṣate sma | ekena dharmeṇa samanvāgatasya
bodhisattvasya mahāsattvasya mantrāḥ siddhiṃ gaccheyuḥ | katamainekena ? yaduta
sarvadharmāṇāṃ niḥprapañcākārataḥ samanupaśyatā | dvābhyāṃ dharmābhyāṃ pratiṣṭhitasya bodhisattvasya
mantrāḥ siddhiṃ gaccheyuḥ | katamābhyāṃ dvābhyāṃ, bodhicittāparityāgitā sarvasattvasamatā
ca | trayābhyāṃ dharmābhyāṃ svamantracaryārthanirdeśapāripūriṃ gacchanti| katamābhyāṃ
trayābhyāṃ, sarvasattvāparityāgitā bodhisattvaśīlasaṃvarārakṣaṇatayā svamantrāparityāgitā
ca | caturbhiḥ dharmaiḥ samanvāgatasya prathamacittotpādikasya bodhisattvasya mantrāṃ
siddhiṃ gaccheyuḥ | katamaiścaturbhiḥ, svamantrāparityāgitā paramantrānupacchedanatā sarvasattvamaitryopasaṃharaṇatā
mahākaruṇābhāvitacetanatā ca | imaiścaturbhiḥ dharmaiḥ samanvāgatasya
prathamacittotpādakasya bodhisattvasya mantrāḥ siddhiṃ gaccheyuḥ | yaṃdharmāṃ bodhisattvasya
piṭakasamavaśaraṇatā mantracaryābhinirhāraṃ bodhipūriṃ gaccheyuḥ | katame pañca
| viviktadeśasevanatā, parasattvādveṣaṇatā, laukikamantrānirīkṣaṇatā, śīlaśrutacāritrasthāpanatā
ca | ime pañca dharmāḥ mantracaryārthapāripūriṃ gaccheyuḥ | ṣaṭ dharmā mantracaryārthapāripūriṃ
gaccheyuḥ | katame ṣaṭ | triratnaprasādānupacchedanatā, bodhisattvaprasādānupacchedanatā,
laukikalokottaramantrānindanatā, niḥprapañcadharmadhātudambha natā, gambhīrapadārthamahāyānasūtrānta
apratikṣepaṇatā, akhinnamānasatā, mantracaryāparyeṣṭiḥ kuśalapakṣe
aparihānatā | ime ṣaṭ dharmā vidyācaryāmantrasiddhiṃ samavaśaraṇatāṃ gacchanti | sapta
dharmā vidyāsādhanakālaupayikamantracaryānupraveśanatāṃ gacchanti | katame sapta | gambhīranayaḥ,
prajñāpāramitā bhāvanā paṭhanadeśanasvādhyāyanalikhanabodhisattvacaryāvimuktiḥ kāladeśaniyamajapahomamaunatapaavilambitagatimatismṛtiprajñādhṛti
adhivāsavataḥ bodhisattvasambhāramahāyānadharmanayasampraveśanataḥ
svamantramantrākarṣaṇarakṣaṇasādhanakriyākauśalataḥ
mahākaruṇā mahāmaitrī mahopekṣā mahāmuditā pāramitābhāvavataḥ niḥprapañcasattvadhātudharmadhātutathatāsamavasaraṇataḥ
dvayākārasarvajñajñānaparigaveṣaṇataḥ sarvasattvāparityāgaḥ
hīnayānāspṛhaṇataśca | ime sapta dharmā vidyāvidyāmantrasiddhiṃ pāripūratāṃ gacchanti | katame
adṛṣṭadṛṣṭādṛṣṭaphalaśraddhā kautukajiṃjñāsata apicikitsā aṣṭadharmāvidyāmantracaryārthasiddhiṃ
samavasaraṇatāṃ gacchanti | bodhisattvaprasādasaphalaśuddhivikurvaṇataḥ aviparītamantragrahaṇagurugauravataḥ
buddhabodhisattvamantratantra ācāryopadeśagrahaṇa avisaṃvādanasarvasvaparityāgataḥ
siddhakṣetrasthānāsthānasvapnadarśanakauśalaprakāśanataḥ vigatamātsaryamalamakhilastyānamiddhavīryārambhasatatabuddhabodhisattvātmānaniryātanataḥ
saṃkṣepataḥ
atṛptakuśalamūlamahāsannāhaprannaddhaḥ sarvavighnān prahartukāmaḥ bodhimaṇḍakramaṇamahābhogapratikāṃkṣaṇamaheśākhyayātmabhāvataḥ
maheśākhyapudgalasamavadhānāvirahitakalyāṇamitramañjuśrīkumārabhūtabodhisattvasamavadhānataśca
| ime aṣṭa dharmā mantracaryārthasiddhiṃ samavaśaraṇatāṃ
ca gacchanti | saṃkṣepataḥ mārṣā avirahitabodhicittasya ratnatrayāvimuktasya
paramaduḥśīlasyāpi akhinnamānamānasaḥ satatābhiyuktasya madīyamantrapaṭalavisara anantādbhutabodhisattvacaryāniṣyanditamānasodgataṃ
sidhyateti | nānyathā ca gantavyam | avikalpamānaso
bhūtvā jijñāsanahetorapi sādhanīyamiti ||

atha sā sarvāvatī parṣat sabuddhabodhisattvapratyekabuddhāryaśrāvakādhiṣṭhitā evaṃ vācamudīrayantaḥ,
sādhu sādhu bho jinaputra ! vicitramantracaryārthakriyādharmanayapraveśānuvartinī
dharmadeśanāsudeśitā sarvasattvānāmarthāya aho kumārabhūta ! mañjuśrīḥ ! vicitradharmadeśanānuvartinī
mantracaryānukūlā subhāṣitā | yo hi kaścit mahārājñaḥ imaṃ sannipātaparivartaṃ
vācayiṣyati, dhārayiṣyati, manasi kariṣyati, saṅgrāme vāgrataḥ hastimāropya sthāpayiṣyati,
vividhairvā puṣpadhūpagandhavilepanaiḥ pūjayiṣyati, pratyarthikānāṃ pratyamitrāṇāṃ vaśamānayiṣyāmaḥ
| parabalasenābhaṅgaṃ kariṣyāmaḥ | pustakalikhitaṃ vā kṛtvā svagṛhe sthāpayiṣyati,
tasya kulaputrasya vā kuladuhiturvā mahārājñasya vā mahārājñīya vā bhikṣurvā bhikṣaṇyā
vā, upāsikasya vā upāsikāyā vā, mahārakṣāṃ mahābhogatāṃ, dīrghāyuṣmatāṃ, āyurārogyatāṃ,
satatabhogābhivardhanatāṃ, kariṣyāmīti ||

evamuktastu sā sarvāvatī parṣat tūṣṇīmabhūt ||

mahāyānamantracaryānirdeśyamahākalpāt mañjuśrīkumārabhūtabodhisattvavikurvaṇapaṭalavisarāt mūlakalpāt
prathamaḥ sannipātaparivartaḥ ||

