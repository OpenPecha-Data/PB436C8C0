atha pañcacatvāriṃśaḥ paṭalavisaraḥ |

athakhalu bhagavāṃ śākyamuniḥ punarapi mañjuśriyaṃ kumārabhūtamāmantrayate sma | sarvāṃ ca śuddhāvāsabhavanasannipatitāṃ
devagaṇānāmantrayate sma | śṛṇvantu bhavanto devasaṅghāḥ ! mañjuśriyasya
kumārabhūtasya mahāṛddhivikurvaṇaprātihāryavikrīḍitaceṣṭitabālarūpasvarūpanidarśanayathāśayatvasantoṣaṇamahāyānāgradharmaprāpaṇaṃ
sattvapākasaṃyojanamudrāmantraprabhāvatatrasattvayojanamabhiprāyasampūraṇārthaṃ
mudrāpaṭalaṃ paramaguhyatamaṃ sarvamantratantrakalpeṣu
bījabhūtaṃ sārabhūtaṃ paramarahasyaṃ mahāguhyatamaṃ paramottaratantreṣu sarvalaukikalokottareṣu
aprakāśyaṃ paramagopyaṃ nāśiṣyāṇāṃ ca deyam aśrāddhānāmanutpāditabodhicittānāṃ
matsariṇāmanyatīrthāyatanabhaktyānāṃ mahāyānāgradharmavidveṣiṇāṃ sarvamantratantreṣu agauravajātānām
| eteṣāṃ prakāśya anyeṣāṃ prakāśyamiti samayajñānāṃ buddhaśāsane pratipannānāṃ
surūpasuveṣaśrāddhamavikalacittasandhānamahotsāhā sarvamantreṣu ca sagaurava sarvabuddhabodhisattveṣu
pratyekabuddhāryaśrāvaka sarvadeva sabrahmacārī sapratīsādarajāteṣu sattveṣu
mahāsannāhasannaddheṣu sakalasattvādhātvottāraṇābhyudyamodyateṣu mahākāruṇikeṣu kṣāntisaurabhyasuvacaskeṣu
sattveṣveteṣāṃ deyamanyeṣāmadeyamityāhu ca ||

eka mudrāgaṇaḥ śreṣṭhaḥ prayukto mantrayojitaḥ |

karoti karma vividhā maneṣṭā manuyojitā ||

jāpibhiḥ sarvakālaṃ tu prayoktavyaḥ siddhimicchatā |

nāmnā trailokyavikhyātaḥ buddhaiḥ ajitaḥ sadā ||

strīsampatkaro hyeṣa prathitaḥ sarvajantubhiḥ |

śrīvatso nāma mudro'yaṃ pramukho'ṣṭaśate bhuvi ||

mudrāṇāmaṣṭaśataṃ jñeyaṃ mañjughoṣa ! śṛṇohi me |

purā jinavarairgītaṃ buddhaputraiśca dhāritam ||

ahaṃ vakṣye pratyahaṃ varttamānamanāgatam |

arthārthaṃ samanumodye rakṣye'haṃ bhuvanatraye ||

mañjughoṣastathā hṛṣṭaḥ uvāca vadatāṃ varam|

deśayantu mahātmāno buddhāḥ sarvatra pūjitāḥ ||

yaṃ śrutvā puruṣāḥ prājñāḥ niyataṃ bodhimāśraye |

sarveṣāṃ tu pravṛttānāṃ japahomavrate sthitām ||

dhruvaṃ mantrāstu siddhyeyurimairmudraistu mudritāḥ |

adhyeṣye'haṃ mahāvīraṃ śākyasiṃhaṃ narottamam ||

asmākaṃ sattvamarthāya dharmakośārthapūraṇam |

mahāyānāgradharmārthaṃ mantracaryārthasādhaka ||

durdāntadamakaṃ puṇyaṃ pavitraṃ pāpanāśanam |

deśayantu mahāvīrā paṭalaṃ mudrasambhavam ||

pūraṇārthaṃ tu mudrāṇāṃ sūcanārthaṃ tu devatām |

anukampārthaṃ tu jāpinām ||

evamuktvā tu mañjuśrīḥ kumāro bālarūpiṇaḥ |

nirīkṣya sugataśreṣṭhaṃ sukho mañjuravastadā ||

uvāca madhurāṃ vāṇīṃ muniśreṣṭho vināyaka |

kalaviṅkarutaḥ śrīmāṃ meghadundubhiniḥsvanaḥ ||

brahmasvareṇa vacasā vāco mabhyācacakṣa saḥ |

śṛṇotha bhūtagaṇāḥ sarve kalpārthaṃ mantradevatām ||

samayaṃ sarvadaivānāṃ mukhyaṃ mudrāśca daivatam |

samatikrāntabuddhaistu pratyekārhatasādhakaiḥ ||

kaḥ punaranyasattvaistu vidyādaivatalaukikaiḥ |

eṣa mudrāgaṇajyeṣṭhaḥ sarvamudreṣu katthyate ||

yaṃ tathā jāpinaḥ sarve niyataṃ siddhyanti devatā |

ādau kisalayaṃ nāmnā dvitīyaṃ bhavati mekhalā ||

tṛtīyaṃ sumekhalā caiva caturthī sumanusodbhavā |

pañcamī saṅkaletyāhuḥ ṣaṣṭhī rekhā praghuṣyate ||

suvarṇā saptamī jñeyā mālā bhavati cāṣṭamī |

navamī aṅkuśī khyātā daśamī saptadaśacchadā ||

ekādaśī bhavet kuntā sukuntā dvādaśī bhavet |

kardamī trayodaśī cātra paṭahī pañcadaśī bhavet ||

ṣoḍaśī tu bhaved yaṣṭiḥ muṣṭiḥ saptadaśī viduḥ |

aṣṭādaśa samākhyātā vajramālā pragīyate ||

hemamālonaviṃśā tu padmamālā tha viṃśati |

nāgī nāgamukhī caiva tṛtīyā bhavati mahāmukhī ||

vaktrā ca vaktrasahitā chatrī bhavati lohitā |

lohitā cāṣṭaviṃśā tu nīlalohitikā sinī ||

jyotsnā jani tāmasī dvātriṃśā kathitā bhuvi |

tārā sutārā tārāvartā sumudrajāpi ||

ghorarūpiṇī vikhyātā rātrī bhayadā sadā |

mahāprabhāveti vikhyātā yā mudrā bhuvi locanā ||

saptatriṃśatimudrāstu saṅkhyā hyeṣā pragīyate |

śvetā paṇḍarā caiva evalā māmakī ca yā ||

mahābhayaharī devī bhrukuṭī tu pragīyate |

ajitā aparājitā khyātā jayā vijayā parājitā ||

sādhakī sādhanī caiva tārā śveteti gīyate |

ghaṭakarparamityāhuḥ sugatī gatiśodhikā ||

padmī padmasutā caiva vajrī vajramanodbhavā |

strīsaṅkhyā gaṇo mudraiḥ puruṣāṇāṃ tu pragīyate ||

bhadraṃ mudrapīṭhaṃ tu āsanaṃ śayanaṃ bhuvi |

svayambhūśambhucakraśca kuliśo musalastathā ||

svastiko liṅgamudraśca pakṣirāḍ garutmanaḥ |

mudro garuḍadhvajo jñeyaḥ viṣṇurudrasavāsavaḥ ||

brahmā padmodbhavaḥ śrīmāṃ śrīsampuṭa eva ca |

tathyaṃ yamalamudraṃ ca mayūrāsanameva tu ||

viditaṃ sarvadig dhīmāṃ kārttikeyārthadaḥ sadā |

kumārasyānucaro jñeyaḥ mañjughoṣasya ||

tasya mudraṃ mahāvīryaṃ tā tāḥ śaktidharaḥ sadā |

mayūrāsanamudraṃ tu tasyaivaitat prayujyate ||

anena baddhvā mantreṇa kārttikeyasya yuktitaḥ |

yāvanto laukikā mudrā śaivāścaiva savāsavāḥ ||

sarve bhavanti baddhvā vai vaśyārthaṃ hi prayujyate |

eṣa mudrā karo hyarthāṃ puṣkalāṃ sādhu ceṣṭitām ||

prasanno buddhaputrasya mañjughoṣasya dhīmataḥ |

buddhaśāsanamavatīrṇo bālarūpī maharddhikaḥ ||

kārttikeyo'tha vikhyātaḥ mantramukhye'tha laukike |

sarveṣāṃ ca prayoktavyo bāliśānāṃ viśeṣataḥ ||

grahamātarakūṣmāṇḍaiḥ gṛhītā kaṭapūtanaiḥ |

daityadānavayakṣaiśca piśācoragarākṣasaiḥ ||

kravyādairmānuṣaiścāpi nityaṃ cāpi vimokṣakaḥ |

raudrasattve'tha duṣṭebhiḥ piśitāśanavyantaraiḥ ||

mudritebhiśca manujairmudro'yaṃ sampramokṣakaḥ |

sarvasattvārthayuktaśca prayuktaḥ sukhadaḥ sadā ||

saṃkṣepeṇa tu ukto'yaṃ vistaraścaiva saṃjñakam |

aparaṃ mudraṃ pravakṣyāmi yaṃ baddhvā sukhī bhavet ||

jāpinaḥ sarvakarmeṣu prayuktasyāpyamoghavām |

nāmnā buddhāsano nāma mahāmudrā prakatthyate ||

vistaraḥ sarvatantreṣu paṭhyate tāṃ nibodhata |

yaṃ baddhvā jāpinaḥ sarve niyataṃ bodhiparāyaṇāḥ ||

kaḥ punaḥ siddhikāmānāṃ bhogālipsaparāyaṇam |

pūrvava caukṣasamācāraḥ sthitvā ca prāṅmukhaḥ śuciḥ ||

ubhau hastau samau kṛtvā añjalyākāramāśṛtau |

kuryād vikāsitau cāgre ubhāvaṅguṣṭhanāmitau ||

madhyamāṅgulimāśliṣṭau kuṇḍalākāracihnitau |

paryaṅkenopaviṣṭe tu nābhideśe tadā nyaset ||

eṣa mudrāvaraḥ śreṣṭhaḥ sarvakarmeṣu yojitaḥ |

uttameṣu ca uttiṣṭhe nādhame madhyame'pi vā ||

kṣipramarthakaro hyeṣa siddhaḥ sarvatra yujyate |

mahāpuṇyo pavitro'yaṃ maṅgalyamaghanāśanaḥ ||

sarvapāpaharaḥ puṇyaḥ mudro'yaṃ siddhihetavaḥ |

dvitīyamaparaṃ mudrā mahāmudrā prakatthyate ||

nāmnā śatruñjayī nāma sarvavighnavināśinī |

yaṃ baddhvā śatravaḥ sarvāṃ vaśaṃ kuryānna saṃśayaḥ ||

sarvecchoṣamāyānti gacchante vātha dāsatām |

rāgo dveṣaśca mohaśca svapakṣaḥ sagaṇaiḥ saha ||

lokamātsaryamānaśca vicikitsā kathaṃkathā |

pramādyo māyā kausīdyaṃ sādhyeṣyā kumārgatā ||

mitthyādṛṣṭidaśe māne dante stambhe ca lubdhatā |

daśā kuśalapathā karmā sarve te śatravaḥ smṛtāḥ ||

eṣa śatrugaṇaḥ prokto buddhairbuddhasu taistathā |

eṣa mārgeṣvavasthābhiḥ prāṇino ya ca māśṛtā ||

buddhaśāsanahantāraḥ teṣāṃ mudrā prayujyate |

iyaṃ mudrā mahāmudrā gītaṃ buddhaiḥ purā sadā |

prayoktavyā prāṇināṃ hyeṣā damanārtthaṃ pāpanāśanī |

tathaiva purataḥ sthitvā ubhau pāṇisamāśraye ||

samāśliṣṭau tha tau kṛtvā añjalyākāramāśṛtau |

aṅguṣṭhayugale kṣipraṃ tarjanyau saṃnyasedubhau ||

kuṇḍalākārasaṃśliṣṭau tṛtīye parvamāśrayet |

eṣā arthakarī mudrā dvitīyā kathitā jinaiḥ ||

śatrūṇāṃ nāśayet kṣipraṃ hṛdayāṃsi pradoṣiṇām |

tṛtīyaṃ mudraṃ pravakṣyāmi mañjughoṣa ! śṛṇohi tām ||

nāmnā śalyaharī divyā sarvaśalyavināśinī |

sarvatra yojitā mudrā sarvavyādhicikitsakī ||

viṣaśastrakṛtāṃ doṣāṃ jalapāvakasambhavām |

anilodbhavadoṣāṃśca duṣṭasattvagarapradām ||

kravyādāṃ mānuṣāṃścāpi saviṣāṃ sthāvarajaṅgayām |

yacca dehagatāṃ śalyāṃ nārīṇāṃ prasavātminām ||

saṃsārābhiratāṃ cānyāṃ prāṇināṃ doṣapīḍitām |

sarvanetāstathā śalyāḥ viśalyakaraṇī hyayam ||

eṣa mudrā mahāmudrā smaritā sarvajantubhiḥ |

viśalyā sukhitā kṣipraṃ bhavate nātra saṃśayaḥ ||

nāmamātreṇa te martyā mantrasyāsya prabhāvataḥ |

sarvavyādhivinirmuktā vicarante mahītale ||

pūrvavaccaukṣasamācārā śucirvastraśucī tadā |

badhnīyānmudravaraṃ śreṣṭhaṃ tṛtīyaṃ pāpanāśanam ||

ubhau hastau samāyojya viparītākārasambhavām |

samau vyaktau añjalyākārau hṛdayasthāne tu taṃ nyaset ||

eṣa mudrā mahāmudrā sarvānartthanivāraṇī |

yaṃ baddhvā jāpinaḥ sarve niyataṃ bodhiparāyaṇāḥ ||

caturthī tu mahāmudrāṃ mahāyakṣīṃ tamādiśet |

mahāprabhāvā vijñeyā sarvamantreṣu jāpinām ||

atra yakṣagaṇāḥ sarve yakṣiṇyaśca maharddhikāḥ |

mantradevatasarveṣu uttamādhamamadhyamāḥ ||

sarvasattvaistu sampūjyā mudreyaṃ sampragīyate |

ādau baddhvā japenmantraṃ homasādhanakarmasu ||

sarvatra yojitā puṇyā sarvamantrāṇi sādhayet |

vajrapāṇistathā māntraḥ sarvamudreśvarī hyayam ||

paṭhitā lokanāthaistu purā jyeṣṭhairhyatītakaiḥ |

tathaiva śucino bhūtvā sthitvā udaṅmukhastadā ||

badhnīyānmudravare śreṣṭheḥ sarvakarmeṣu jāpinaḥ |

damanārthaṃ sarvabhūtānām ||

yathāyaṃ kurute kṣipraṃ yaḥ sattvāceṣṭitaṃ bhuvi |

ubhau hastau tadā nyasya sampuṭākāraveṣṭitau ||

kuryāt trisūcikākāraṃ aṅguṣṭhau kanyasamadhyamau |

anyonyasaṃśliṣṭau caturbhiścāpyatha nāmitau ||

kuryānmudravaraṃ hyuktaṃ śiraḥsthāne tu saṃsthitam |

yaṃ dṛṣṭvā sarvabhūtā vai vidravanti na saṃśayaḥ ||

pañcamī tu mahāmudrā śṛṇu tvaṃ mañjuravaḥ sadā |

nāmnā trisamayā caiva mahāpuṇyatamā śivā ||

durdāntadamanī nityaṃ sarvasattvārtthasādhanī |

ghorarūpī maheśākṣā kālarātrisamaprabhā ||

kṛtāntarūpiṇī bhīmā yamasyāpi bhayānikā |

caṇḍā ca caṇḍarūpīti duḥprekṣā duḥsahā sadā ||

rudravāsavayakṣeṣāṃ rākṣasagrahamātarām |

devānanusarāṃścaiva mantramukhyāṃ maharddhikām ||

sarvasattvā tathā nityaṃ durdāntadamakī hitā |

akālamṛtyuvināśāya mṛtyunāśāya vai hitā ||

sṛṣṭā sarvabuddhaistu kṛtāntasyāpi bhayāvahā |

yaṃ baddhvā puruṣā nityaṃ samayajñā bhavanti ha ||

ye ca mantrāśritā nityaṃ te'pi muktā jape ratā |

teṣāṃ siddhyanti mantrā vai ayatnenaiva dehinām ||

ajāpino'pi bhavejjāpī aśuciḥ śucino bhavet |

saṃyuktaḥ krodharājena yamānteneha mudrayā |

sarvakarmakarā hyeṣā saṃyuktā tattvadarśibhiḥ |

sarvavighnavināśārthaṃ sarvavyādhicikitsanā ||

sarvasattvārthasambhārā sarvaduṣṭanivāraṇā |

sarvāsāṃ pūraṇārthāya vihitā munivaraiḥ purā ||

eṣa mudrā hitā loke samayabhraṃśācca pūraṇī |

baddhvā tu mudravaraṃ śreṣṭhaṃ samayajñastatkṣaṇād bhaved ||

sarveṣāṃ caiva mantrāṇāṃ laukikānāṃ ca tatottamāt |

praviṣṭo maṇḍalo jñeyaḥ mudrā mantreṇa īritaḥ ||

tathaiva śucino bhūtvā pūrvavat sarvakarmasu |

trisūcyākāra tathā vajraṃ aṅgulībhiḥ samācaret ||

jyeṣṭhamadhyamaaṅgulyau aṅguṣṭhaiśca satā nyaset |

mūrdhni sthāne tataḥ kṛtvā apasavyena bhrāmayet ||

eṣa mudravarā śreṣṭhā prayuktaḥ sarvakarmasu |

etā pañca mahāmudrā lokanāthaistu bhāṣitā ||

niyataṃ puruṣavarā baddhvā sambodhyagraṃ spṛśanti ha |

sarvāsāṃ pūrayatyete jāpināṃ manasodbhavām ||

sarvatathyaṃ yathābhūtaṃ darśayanti yathepsitam |

apare mudravarā śreṣṭhā pañca caiva prakāśitā ||

śiraḥ vaktro'tha gātraṃ ca utpalaṃ kavacaṃ tathā |

ete mudravarā divyā mañjughoṣasya dhīmataḥ ||

purā lokavarairmukhyaiḥ kathitā tattvadarśibhiḥ |

ahaṃ ca mañjuravaṃ vakṣye katthyamānaṃ nibodhyatām ||

śṛṇuṣvaikamanā nityaṃ mudrā mudravarottamām |

pūrvavaccaukṣasamācāraḥ sthitvā dhātuvarāgrataḥ ||

badhnīyāt karapuṭe nityaṃ mudrāṃ pañcārthasaṃjñikām |

ubhe karapuṭāgre tu kuḍmalākārakārite ||

dadyuḥ śiravare nityaṃ śiramudreti saṃjñitam |

yathaivotpalamudrā tu nyastaḥ duravare sadā ||

sā ca sarvataḥ kṣiptā gātramudrā vidhīyate |

sa caiva kuto jñeyā vaktramudrā tu sā bhavet ||

tathaiva hastau saṃnyasya nābhisthāne tu saṃnyaset |

īṣi tarjanyāṅgulyanābhimātmanaḥ saṃspṛśet ||

sā bhavet kavacamudrā tu ātmarakṣā tu sā bhavet |

sarvatra yojitā hyete saphalā sarvārthasādhikā ||

ete mudrā mahāmudrā maṅgalyā maghanāśanā |

jāpibhiḥ sarvakālaṃ tu prayoktavyāḥ saphalā hitāḥ ||

mahāvīryā mahāpuṇyā sarvānarthanivārikā |

yaṃ baddhvā puruṣā nityaṃ niyataṃ bodhiparāyaṇāḥ ||

apare pañca mahāmudrā lokanāthasya tāpinaḥ |

munine śākyasiṃhāya tathā ratnaśikhe gurau ||

supuṣpāya sukeśāya tathā sumanasorave |

saṅkusumāya ca buddhāya tathā padmottare vare ||

sampūrṇāya sunetrāya śuddhā caiva jagadguroḥ |

pitāmahāya caiva muktāya jagadvarāmbaramuktaye ||

eteṣānāṃ ca buddhānāmanyeṣāṃ ca mahātmanām |

atītānāgatā sattvāṃ vartamānāṃ svayambhuvām ||

sarveṣānāṃ ca buddhānāṃ mūrdhni sambhūtilakṣaṇā |

mahāprabhāvā mahāmudrā samantājjvālamālinaḥ ||

uṣṇīṣā iti vikhyātā tṛdhātusamālaye |

cakravarttī mahāpuṇyo maṅgalyo maghanāśanā ||

sarveṣāṃ ca vidyānāṃ vidyārājaḥ smṛtaḥ prabhuḥ |

ekākṣarasaṃyuktaḥ mantro sugatamūrdhajaḥ ||

mudro tasya vido jñeyo prabhurekākṣarasya tu |

cakravarttī jinakule jāta mudraḥ parameśvaraḥ ||

ubhau hastau samāśliṣya sampuṭākāracihnitau |

muṣṭiyogena baddhvā vai madhyāṅgulyau susūcitau ||

īṣit saṅkocyavatkṛtvā kuṇḍalākāradarśitau |

eṣa sarvatrage mudrā sarvamantreśvaro vido ||

mūrdhānaṃ devataṃ kṛtvā suṣirākārakuḍmalam |

īṣinnāmitatarjanyau kanyasaṃ tu supūjitau ||

eṣa mudravaraḥ śreṣṭhaḥ tejorāśe tu kathyate |

tadeva sampuṭaṃ cāgryā chatrākārasaṃjñakam ||

vikāsyāṅgulī sarvāṃ sitātapatreti saṃjñitam |

jayoṣṇīṣaṃ hitaṃ devaṃ hi madhyāṅgulyau susūcitau ||

tadeva visāritau cāgre pāṇibhiḥ sarvato gataiḥ |

uṣṇīṣasaṅkabhavā jñeyā sarvatrārthadarśibhiḥ ||

munimūrdhajasambhūtā mudrā agrā pragīyate |

pañcamā tu bhavet sā tu sarvamuṣṇīṣasambhavā ||

anena vai sarvabuddhānāṃ yāvantamuṣṇīṣamūrdhajām |

sarve te ca samāyānti sarvakarmeṣu yojitā ||

sarve munivarairmudrā ye gītā bhuvanatraye |

sarveṣāṃ tu mudrāṇāṃ mudreyaṃ parameśvarī ||

anenābāhayenmantrāṃ anenaiva visarjayet |

anena sarvakarmāṇi kuryāt sarvatra jāpinaḥ ||

ete pañca mahāmudrā purā gītā munivaraiḥ |

sarvakamārthayuktā vai sarvamuṣṇīṣasādhikā ||

yāvanto munivaraiḥ gītā uṣṇīṣā bhuvanatraye |

sarveṣāṃ tu sarvatra ime pañcārthapūraṇā ||

sarvamuṣṇīṣato jñeyā mudrā vai ca asaṅkhyakā |

teṣāṃ pañca varā proktā sarvamuṣṇīṣasādhanī ||

avalokitamudrasya pañca vaite sumudrakāḥ |

prakṛṣṭā padmakule śreṣṭhā mudre te bhuvi maṇḍale ||

uṣṇīṣaṃ ca śirovaktrapadmamudrā ca kathyate |

mahākaruṇajā devī tārā bhavati pañcamī ||

pūrva caukṣasamācāraḥ dhautavastra sujaptadhīḥ |

pāṇinā śirasā mṛśya ūrdhvahasto bhavennaraḥ ||

vāmapāṇitale lekhyāṃ muṣṭiyogena veṣṭayet |

eṣa uṣṇīṣamudro'yaṃ avalokitamūrdhajām ||

tadeva śiravare dattvā śiramudrā pragīyate |

tadeva saṅkucitau cāpi nābhideśe pratiṣṭhitau ||

vikāsya aṅgulī sarvāṃ padmamudreti sā vidoḥ |

upariṣṭādeva vaktrānte hastau tau na samāśṛte ||

anyonyamiśritau hastau viralāṅgulimāśritau |

tadeva vaktramudrā tu padmaketo'tha gīyate ||

yā tu padmadhvaje mudrā nāgaloke prakathyate |

sa bhavenmuṣṭiyogena ubhau hastau samāśritau ||

ubhau tarjanyatāṃ cordhvau sūcībhūtau sucihnitau |

aṅguṣṭhapīḍitau śreṣṭhau tārāmudreti kathyate ||

eṣā mudravarā śreṣṭhā karuṇā padmadhvaje vidoḥ |

ityevaṃ pañca mahāmudrā kathitā padmālaye sadā ||

bodhisattvasya mukhye tā lokeśasya mahātmane |

atra padmakule bhavanti bandhaṃ sarvakarmasu ||

mantranātheśvaro ye ca vidyā devatalaukikā |

sarve te atra vai mudre mudrā yānti sumudritā ||

ye ca yakṣeśvarā gītā vajrapāṇimaharddhikā |

mahāmantrārttharaudrāśca krodhaprāṇaharā tathā ||

ye cānye laukikā mukhyā mantrayuktāśca devatā |

sarve te ca samāyānti mudrairetaiḥ sumudritā ||

ete mudrā mahāmudrā pavitrā pāpanāśanā |

yaṃ baddhvā jāpinaḥ sarve kṣipramāyānti kṣiprataḥ ||

muktā tāthāgatī mudrā anyeṣāṃ parameśvarī |

avalokitanāthasya sarvavyādhicikitsane ||

mudrai to pañca mahābhogā vicaranti mahītale |

strīrūpadhāriṇo bhūtvā sarvasattvārthayojitā ||

yaṃ baddhvā puruṣā prājña ! niyataṃ bodhiparāyaṇā |

aparā pañca mahāmudrā vajrapāṇi maharddhikā ||

ya eṣa vajreśvaraḥ śrīmāṃ sarvamantreśvaraḥ prabhuḥ |

daśabhūmyapatiḥ śrīmāṃ sarvānarthanivārakaḥ ||

mahābhayaprado caṇḍaḥ duṣṭasattvanivāraṇaḥ |

dardāntadamako dhīmāṃ dakṣaḥ sattvārthasiddhiṣu ||

yakṣarūpeṇa sattvānāṃ ātmanā ceṣṭine bhuvi |

sattvārthakriyāyuktaḥ dharmārthamavatārayet ||

bodhisambhāramarthāya viceruryakṣarūpiṇaḥ |

ye te sattvā hitā loke yakṣiṇyā saha mohitā ||

teṣāṃ siddhirna bhavenmantrāṃ vācā duścariteritām |

bodhisattvo mahāpuṇyaḥ bahurūpī maharddhikaḥ ||

pradoṣya cittaṃ mantreśe kutaḥ siddhyanti mānavāḥ |

mudraitā pañca varā proktā buddhaiścāpi maharddhikā ||

vajrapāṇirmahāpuṇyā tāṃ ca kṣipra suyojayet |

tathaiva hastāvudvartya śvetacandanakuṅkumaiḥ ||

tathaiva sampuṭākārau kuḍmalākāraveṣṭitau |

śiraḥsthāne tathā nyastau cāpi susthitau ||

sā tu vajraśirā jñeyā mahāmudrā hitā vidoḥ |

yakṣasenāpatermudrā dvitīyā bhavati mūrdhajā ||

uṣṇīṣamudrā hitā loke uṣṇīṣaṃ yakṣapaterhitam |

tadeva vajraṃ śirāmudrā ūrdhvamañjalisthāpitām ||

eṣa mudrā mahāmudrā uṣṇīṣeti pragīyate |

tṛtīyā vajrodbhavā nāma lalāṭasthāne tu sā bhavet ||

saṃnyastāñjalisampūrṇā dhruvau madhyeṣvanāmikau |

eṣā vajrodbhavā nāma vajrapāṇe'rthasādhikā ||

caturthī tu mahāmudrā vajravaktreti gīyate |

uttānau hastatalau nyasya veṇikākārasambhavau ||

vakṣaḥsthāne tathā nyasya madhyāṅgulyāṃ susūcitau |

eṣā mudrā mahāmudrā varā yakṣavare hitā ||

sarvavajrālayā ca sā |

pañca mātrā mahāmudrā vajrapāṇi maharddhikā ||

tathaiva hastau saṃnyasya nābhisthāne tu kārayet |

tarjanyā kuñcitau kṛtvā aṅguṣṭhāgre tu nāmayet ||

tṛtīye parvamāśliṣya kanyasau ca susaṃsthitau |

baddhvo ca veṇikākārāṃ śeṣairaṅgulibhistadā ||

eṣā vajrālayā nāma mahāmudrā pragīyate |

atraiva sarvamudrā tu laukikā ye ca vajriṇe ||

śaivāḥ śakrakāścāpi riṣīṇāṃ ca maharddhikā hitā |

sā varā mataṅgino hyagrā mudrā proktā mahātmabhiḥ ||

yakṣarākṣasapretaiśca kūṣmāṇḍaiḥ kaṭaputanaiḥ |

ye tu mudrā varā proktā viṣṇvīndraiśca vanāhvayaiḥ ||

īśānamātarairlokagrahaiścāpi + + + + + + |

bhāskarenduvivasvākṣairvasavaścāpi supūjitaiḥ rakṣātmakaiḥ||

sṛṣṭā mudravarā ye tu sarvabhūtagaṇaiḥ sadā |

sarve caiva samāyānti mudre'smiṃ vajramālaye ||

prathitā mudravarā hyagrā kule'smiṃ vajramāhvaye |

muktā tathāgatīṃ mudrāṃ avalokīśasyāpi mahātmanaḥ |

mudrā hyeke te vai anyeṣāṃ prabhuriṣyate |

eṣā mudrā mahāmudrā yakṣasenāpatervidoḥ ||

yaṃ baddhvā puruṣā niyataṃ sarve bodhiparāyaṇāḥ |

eṣā mudrā varaḥ śreṣṭhaḥ paramāhustathāgatāḥ ||

hatyetā pañca mahāmudrā vajrapāṇe yaśasvinaḥ |

jāpibhiḥ sarvakālaṃ tu smartavyā ca mahābhaye ||

āśu naśyanti bhūtā vai kravyādā piśitāśinā |

yakṣarākṣasapretāṃsi kūṣmāṇḍāḥ kaṭapūtanā ||

devagandharvamanujāḥ kinnarāśca sasiddhakāḥ |

grahamukhyavarā garuḍā mātarāśca maharddhikāḥ ||

ye'pi te lokamukhyāśca brahmāviṣṇumaheśvarāḥ |

sarvasattvāśca vai loke yeṣu savartra māśṛtāḥ ||

sarve te dṛṣṭamātraṃ vai vidravanti na saṃśayaḥ |

ete mudrā jinaihyāsī vajradhṛte prabhoḥ ||

mantranāthasya yakṣeśe lokīśasyāpi mahātmane |

tasmācca jāpibhiḥ sarvaiḥ niyataṃ siddhilipsubhiḥ ||

smartavyā japakāle tu sarvamantreṣu siddhidā |

yo'sau kisalayetyāhuḥ mudrāmādau pragītavām ||

tathaiva hastau saṃnyasya uraḥsthāne nyased budhaḥ |

tāmādau veṇikāṃ kṛtvā aṅgulībhiḥ samantataḥ ||

sā vidyā kisalaye mudrā laukikāṃ mantradevatām |

tāmādau yojayet kṣipraṃ kṣudrakarmeṣu dhīmatām ||

jvararogagatā sarvān nāśayennātra saṃśayaḥ |

saiva sumanasā jñeyā kanyasāṅgulināmitau ||

paṭahī tu bhavet sā tu madhyamāṅgulināmitau |

kandarpī ca bhavet sā ca ubhau aṅguṣṭhamucchritau ||

ghaṭakharparikā jñeyā anāmikāgrasunāmitau |

tathaiva kuḍmalaṃ kṛtvā hastāgrau ca subhūṣitau ||

utpalākāracihnaṃ tu mudramutpalamucyate |

vikāsitobhayau hastau aṅgulībhiḥ samantataḥ ||

eṣā vai padmamudrā tu bhave jyotsnā sanāmitau ||

tathaiva yojitāṃ sarvāṃ aṅgulyāgrāgrakāritā ||

eṣā suparṇine mudrā suparṇīti pragīyate |

tadeva lampuṭākāraṃ viparyastākāraceṣṭitam ||

sā bhaved yamalamudrā tu garutmasyāpi mahātmane |

tathaiva hastau saṃnyasya muṣṭiyogena yojitau ||

ubhayāṅguṣṭhamadhyasthau liṅga mudreti gīyate |

utthitāṅguṣṭhamadhyasthau tadevaṃ śaṅkhamiṣyate ||

tadeva hastau visrajya jayā bhavati viśrutā |

vijayā bhavate mudrā kanyasāṅguliveṣṭitau ||

anāmikābhiḥ samāyuktā ajitā bhavati pūraṇī |

visṛjya hastau saṃyuktau vāmahastena mīlayet ||

aṅguṣṭhāgramadho nāmya muṣṭiṃ baddhveha paṇḍitaḥ |

eṣāparājitā jñeyā mudreyaṃ ca supūjitā ||

catuḥkumāryo vidhi jñeyā bhaginyeṣu prakīrtitā |

tumburustveṣa vikhyātaḥ jyeṣṭhabhrātā prakalpyate ||

nauyānasamāśritā hyete ambhodhestu nivāsinaḥ |

vicaranti imaṃ sthāne mahāpuṇyamaharddhikāḥ ||

vaśyārthaṃ sarvabhūtānāṃ sṛṣṭvā brahmavido vide |

sarvatra pūjitā hyetā guhyamantraistu yojitā ||

amoghā siddhimetāṃsi sarvakarmeṣu yojitā |

kṣipramarthakarāḥ siddhā maṅgalyā maghanāśanāḥ ||

śucinā śucikarmeṣu sādhanīyā tathottamaiḥ |

utthitaṃ jvalanaṃ śāntaṃ khacaraṃ kāyi siddhaye ||

madhyaṃ samadhyakarmeṣu aśaucaṃ kaśmalādiṣu |

ye cāpi pāpakarmā vai nityocchiṣṭāśca dehinām ||

teṣāṃ siddhyantyayatnena kṣudrakarmāṇi vai sadā |

tathaiva hastau saṃyamya nābhideśe samānayet ||

madhyamāṅgulyataḥ sūcyā veṇikākāra veṣṭayet |

sumekhalā ca sā mudrā udveṣṭā bhavati mekhalā ||

tameva madhatalau nyastau mudrā bhavati sampuṭā |

saivamucchritā grīve śrīsampuṭamucyate ||

nābhisthāne tadā nyasya apasavyena bhrāmayet |

rajanī mudravarā hyeṣā duṣṭasattvanivāraṇī ||

dakṣiṇe karamudyamya muṣṭiyogena māśrayet |

mudrāmuṣṭivaretyāhuḥ sarvamantrāṇi cūrṇanī ||

saivāṅgulimutsṛjya ubhau hastau prayojitā |

muṣṭimudrā varetyāhuḥ piśitāśananāśanī ||

sā tu saṅkucitā jñeyā aṅgulyāgrau sukuñcitau |

mudrā sukuntā vijñeyā kuntā caiva prasāritaiḥ ||

tārā sutārā vidhijñeyā ekarūpau ubhau bhavet |

utpalākārasaṃnyastā tarjanībhiḥ susaṃhatā ||

ekasūcikamityeva sampuṭākāraveṣṭitau |

tadeva prasāritā hastau tārā bhavati ghuṣyate ||

tadeva hastau saṃnyasya añjalyākārakāritau |

tarjanyā miśritau śreṣṭhau tṛtīye parvaṇi sthite ||

aṅguṣṭhau cānte mudrā bhavati locanā |

tadevāṅgulimutsṛjya tarjanyau samprayojitau ||

tadeva vihitā mudrā mudrā māmakyā samprayojitā |

evalā mudravaretyāhu madhyamāṅgulyaiḥ sunāmitaiḥ ||

śvetā yābhramudrā vai karaiścātra prasāritaiḥ |

paṇḍarā tu bhavenmudrā muṣṭibhiḥ samprapīḍitaiḥ ||

mahāprabhāvā mahāpuṇyā tarjanyāvucchritāvubhau |

tadeva hastau sammiśra sampuṭākāraveṣṭitau ||

tarjanībhiḥ tato kṛtvā netrākāraṃ tu pīḍayet |

bhrukuṭī mudravarā khyātā mahābhayaharī sadā ||

ityete cāṣṭa mudrā vai kathitā jinavaraiḥ purā |

mahāprabhāvā mahāpuṇyā maheśākhyā maharddhikā ||

sarvamudreṣu sarvatra mantraiścāpi viśeṣataḥ |

sarvatra pūjitā hyete smartavyārthaphalapradā ||

mahārakṣā pavitrāśca maṅgalyamaghanāśanāḥ |

sarvatra pūjitā buddhaiḥ sarvamantrāṃśca sādhayet ||

tārā bhṛkuṭī caiva śvetā paṇḍaravāsinī |

māmakī locanā caiva sutārā tāravartinī ||

ityete ca mahāmudrā paṭhitā lokatattvibhiḥ |

eṣa rakṣāvidhiḥ proktaḥ mahārakṣeṣu kathyate ||

mahāpāpaharī hyetā mahāmudrā svayambhuve |

lokīśasya ca vīrasya mahāyakṣapatestathā ||

ete mudrā mahāpuṇyā niyatā siddhihetavaḥ |

kathitā lokamukhyaiśca sambuddhaiśca yaśasvibhiḥ ||

tathaiva hastau saṃnyasya vaiṇikākārasambhavau |

sampīḍitau viparyastau mudrā bhavati saṅkulā ||

tathaiva sūcikāgraṃ tu aṅkuśasyāhu varṇitaḥ |

tathaiva karapuṭo'graṃ vai unnanāmyo śiraḥsthitau ||

vikāsya aṅgulīṃ sarvāṃ chatrā bhavati śobhanā |

saṃyamya muṣṭikāmārau rātrī bhavati devatā ||

tāmasī visṛtairnityaṃ mudrā bhavati tattvataḥ |

tathaiva aṅgulāṃ veṣṭau ūrdhvamaṅguṣṭhanāmitau ||

viṣaninīśanā sṛṣṭā rekhamudrā yaśasvibhiḥ |

manasā nāmitau jñeyā mahāmānasamudritaiḥ ||

tathaiva hastāvutsṛjya ekahastena mīlayet |

tarjanyau veṣṭayenmadhyāṃ eṣā sā garuḍadhvajā ||

ubhau hastau samāyuktau veṇimāśṛtya madhyajau |

haṃsamāleti mudreyaṃ nāmnā sarvatra gīyate ||

tadeva visṛtau hastau tṛsūcyākāraveṣṭitau |

sā bhavet vajramudrā tu mudrā śreṣṭhatamā hitā ||

prakṛṣṭā sarvamudrāṇāṃ vajrapāṇeḥ samāhitā |

tadeva visṛtāṅgulyau padmamālā tu sā bhavet ||

jyeṣṭhā mudravarā khyātā padmaketoḥ samā bhavet |

eṣā mudravarā divyā mahāpuṇyā mahodbhavā ||

prayuktā sarvakarmeṣu siddhimāyānti dehinām |

bhuvi maṇḍalavikhyātā prasiddhā sarvakarmasu ||

vaktrārthavakritā jñeyā ubhau pāṇitale same |

sanyastāṅgulimagre tu tarjanyāṅgulimucchritā ||

mudrā vaktramiti jñeyā arddhavaktrā tu kanyasaiḥ |

samau muṣṭitalau jñeyau aṅguṣṭhottamanāmitau ||

lohitāmudramityāhuḥ madhyamānāmitasulohitā |

nīlalohitikā jñeyā mudrā rudrasya mūrdhnajā ||

mahāprabhāvā vikhyātā yā mudrā bhuvimaṇḍale |

sarvabighnaharī devī duṣṭasattvanivāraṇī ||

sā mudrā kathyate loke śṛṇudhvaṃ bhūtikāṃkṣiṇaḥ |

tathaiva hastau saṃyamya muṣṭimādau prakalpayet ||

visṛtau madhyamau jñeyau īṣit saṅkucitātha sūcitau |

mahāmudrā iti khyātā mudrā sā bhayasūdanī ||

tathaiva sūcyāgrau tau hastau suvyaktamīlitau |

eṣā viṣṇumiti khyātā mudrā sarvatra pūjitā ||

brāhmī tu bhave ubhau aṅguṣṭhamiśritau |

tathaiva kuḍmalākārā mudrā vaindrīti ucyate ||

sā bhavenmāheśvarī mudrā ubhau kanyasamucchritau |

tadeva hastāvutsṛjya nṛtyayogena māśrayet ||

vāmabāhustadā nityaṃ ubhayāgraṃ prakalpyate |

dakṣiṇaṃ bhujamāśliṣya tarjanyākāraveṣṭitam ||

eṣā vajradharā nityaṃ varāhīti prakalpyate |

tadeva visṛtau bāhū nṛtyayogena kalpitau ||

ubhau tarjanyākārataḥ kṣiprau vajracāmuṇḍi mucyate |

sa eva visṛtākārau ubhau pāṇau samāśṛtau ||

ūrdhvamāśṛtya gatā dṛṣṭiḥ ghorā cāmuṇḍi mucyate |

kaumārī tu bhavenmudrā kārttikeyasya mahāmahī ||

tadeva hastau vinyasya sūcyāgraṃ tu mīlayet |

visṛtairaṅgulībhiśca iyaṃ mudrā sarvamātarī ||

eṣā sarvamudrāṇāṃ mātarāṇāṃ tu maharddhikā |

etena sarvakarmā vai bāliśānāṃ tu kalpayetu ||

sūtikānāṃ ca nārīṇāṃ garbhasthānaṃ ca dehinām |

rakṣamokṣaṇamudreṣu pretavyantarakaśmalaiḥ ||

mokṣaṇārthaṃ tu kalpīta grahamātaranairṛtām |

hitārthaṃ prāṇināṃ loke mudrā bhavati sukhāvahā ||

śreyasaḥ sarvamantrāṇāṃ bhūtānāṃ prayuktā sukhadā hitā |

kṣudrakarmeṣu sarvatra yojayet sarvatra jāpinaḥ ||

ete mudrā sadā mantrairetaireva prayojayet |

tathaiva hastau saṃnyasya svakuṇḍalābhogaveṣṭitau ||

aṅgulībhiḥ samantād vai mudrā nāgīti gīyate |

tathaiva maṅgulimadhyasthau sūcyāgraṃ tu mīlitau ||

bhavennāgamūkhī mudrā prakṛṣṭā sarvakarmasu |

yā sā mudravarā jñeyā mālā loke prakalpate ||

tathaiva hastau saṃnyasya aṅgulībhiḥ samantataḥ |

veṇikākāra vaddhvā vai muṣṭyākāraṃ tu kārayet ||

tathaiva sampuṭākārau aṅguṣṭhau madhyanāmitau |

sā bhavenmālamudrā tu sarvakarmārthasādhanī ||

tathaiva maṅgulibhirnityaṃ ucchritaiḥ saptabhiḥ sadā |

sā tu saptacchadā mudrā tṛṣu lokeṣu gīyate ||

ete mudravarā hyagrā yathoktāste darśitā purā |

eteṣānāṃ tu mudrāṇāṃ nirdiṣṭā pūrvavistarām ||

sarvā hyekatamā jñeyā vidhinirdiṣṭadarśitā |

vistarārthagatā hyete vikalpārthāḥ savistarāḥ ||

smṛtāḥ sarve bhavenmudrā sarvamudraistu mudritā |

mudrā cāṣṭaśatā jñeyā uktā sarvārthasādhikā ||

eka eva bhavet teṣāṃ yathāsaṅkhyārthapūraṇī |

nṛtyayogena sthittvā vai ūrdhvaṃ paśyejjāpinaḥ ||

lalāṭa maṅgulī nyasya tarjanyā kanyasānvitām |

kṛtvā vai netrayogena sthitako'ñjalinā nyaset ||

sarvatrādarśanī nāma mudrā cāṣṭaśatātmikā |

anena mantrā sidhyante yathoktā sarvajñadarśinā ||

sarvamudrāstu atraiva prayoktavyā hyavikalpataḥ |

yathoktamudrāgaṇā hyeṣa ukto'yaṃ mantrasamāsata iti ||

āryamañjuśrīmūlakalpāt bodhisattvapiṭakāvataṃsakānmahāyānavaipulyasūtrāt sarvatathāgatācintyadharmadhātumudrāmudritā
tricatvāriṃśatimaḥ svacaturtho mudrāpaṭalavisaraḥ |

