atha tricatvāriṃśaḥ paṭalavisaraḥ |

atha bhagavāṃ śākyamuniḥ punarapi śuddhāvāsabhavanamavalokya, mañjuśriyaṃ kumārabhūtamāmantrayate
sma | asti mañjuśrīḥ ! tvadīye maṇḍalavidhāne sarvakarmeṣu sarvatantramantreṣu āhvānana
visarjana japa niyama homa sādhana rakṣāvidhānādiṣu sarvakarmeṣu mahāmudraṃ eka eva mahāvīramasaṅkhyeyeṣu
sabuddhakoṭibhāṣitaṃ cābhyanumoditaṃ ca katamaṃ ca tat ||

śṛṇusva mañjurava ! śrīmāṃ ! gambhīrārthasutatvadhīḥ |

yaṃ badhvā jāpinaḥ sarve ||

mahāmudrāṃ mahāpuṇyāṃ mahāmaṅgalasammatam |

mahābrahmasamaṃ puṇyaṃ pavitraṃ pāpanāśanam ||

mahākṣemaṅgamaṃ śreṣṭhaṃ nirvāṇapadamacyutam |

śivaṃ śāntaṃ tathā jyeṣṭhaṃ śītībhūtaṃ parāyaṇam ||

sarvamudreśvaraṃ khyātaṃ sarvamudreṣu mūrdhajam |

sarvatantreśvaraṃ nāthaṃ khyātaṃ tribhavālaye ||

ūrjitaṃ ca tridhā divyaṃ bhaumadivyā yeṣvapi |

sākṣād buddhamiva cihnaṃ sarvasattvāśrayaṃ vibhum ||

prapuṣṭatribhave nityaṃ sarvamudraistu mudrarāṭ |

rakṣārthaṃ jāpināṃ nityaṃ sarvakarmeṣu mantriṇām ||

rakṣoghnamagadaṃ khyātaṃ maṅgalyamaghanāśanam |

utkṛṣṭaṃ sarvakarmeṣu duṣṭasattvanivāraṇam ||

durdāntadamako loke mahāmudro'yaṃ pragīyate |

sarvamatreṣu yukto vai trijanmagatamantriṇām ||

hanyurvighnān sa sarvatra sarvakarmeṣu mantriṇām |

tridhā yonigatāṃ mantrāmāvāhayati tatkṣaṇāt ||

punarnayati tāṃ lokaṃ punarnāśayate hi tām |

pātayatyeva sarvatra kṛtsnāṃ caiva mahītale ||

punaḥ kīlayate mudrāṃ bandhanorundhanādibhiḥ kriyaiḥ |

pīḍanotsādano mudraḥ śoṣaṇo vidhvaṃsanastathā ||

punarjīvādanaḥ khyāto mantriṇāṃ tribhuvanālaye |

śāntikeṣu ca karmeṣu mahāmudro'yaṃ prayujyate ||

śubho'tha sarvamantrāṇāṃ śuddho nirmalapāpahā |

sarvārthasādhano loke prasiddhaḥ sarvamagrataḥ ||

laukikānāṃ ca mantrāṇāmagryā lokottarāstathā |

śreṣṭhāḥ sarvakarmārthe tathā śāntikapauṣṭike ||

nityaṃ kṣemaṅgamo mudraḥ prayuktaḥ sarvamantribhiḥ |

nityo'yamaparājito hyuktaḥ graḥ sarvamantraistu yojitaḥ ||

paramparāstho bhūtakoṭisthaḥ dharmadhātveśvaro nijau |

anakṣaro'bhilāpyaśca akṣaro nityamakṣaro ||

dharmanairātmabhūtasthaḥ abhūto bhūtamudbhavaḥ |

virajasko neñjyaśca niṣṭho śūnyaḥ svabhāvataḥ ||

akaniṣṭhastathā jyeṣṭhaḥ śubho nirvāṇagāminaḥ |

panthāno'nuttarāṃ bodho pratyekārha sambhavo ||

dharmameghastathā śāntaḥ niḥsṛtā sainyavārijaḥ |

tattvārthaparamārthajña ubhayārthārthapūrakaḥ ||

mahāmudro mahaujaskaḥ sarvabuddhaiḥ samudrito |

mahārtho mahāvīrya ekavīro maharddhikaḥ ||

+ + + + + + + + + sarvakarmārthasādhakaḥ |

anekākāravaropeta anekākārasambhavam ||

sarvaṃjñapadavidaṃ jñeyamaśeṣo śeṣanaiṣṭhikam |

jñānaṃ jñeyaṃ mahoccheyaṃ vighuṣṭaṃ munivarājitam ||

sarvabhūtasurābhyarcya pratyekārhatha pūjitam |

mahāmudrottamaṃ dharmaṃ acyutaṃ padamuttamam ||

ādau tāvacchucau deśe ekavṛkṣe mahānage |

mahodadhitaṭe ramye medhyasthaṇḍilyamāśrite ||

sarit kūpe puline vā devamandiraśobhane |

mārārerbhavane cāpi vihārāvasatha mandire ||

vijane siktasaṃsṛṣṭe puṣpaprakarabhūṣite |

sugandhagandhodakāsikte sudhūpe dhūpadhūpite ||

prāṅmukhaḥ udaṅmukho vāpi śāntikapauṣṭikayoścāpi |

dakṣiṇe raudrakarmārthe taṃ jinairvarjitaṃ sadā ||

śrīsaubhāgyavaśyārthamājaścāhetutaḥ sadā |

paścānmukhaṃ tu badhnīyānmahāmudrabaraṃ param ||

uccadṛṣṭi yadā buddhe uttiṣṭhaṃ dehasiddhaye |

adhaḥ pātālaṃ gacchedasureśvaratāṃ vratī ||

śucidehasamācāraḥ śucimantrasamantravit |

tadā mudravaraṃ yuñjya snātopaspṛśya japtadhīḥ ||

ubhau ca hastau prakṣālyau mṛdgomayasugandhinam |

śucitoya sadā śuddhe kṛmijantuvivarjite ||

navārisrute śuce śauce ubhe haste'tha pūjite |

sayojyetha muṣṭisthau sampuṭākāraceṣṭitau ||

īṣicchuṣirau samantāt ṣaḍaṅgulau ucchritau |

ubhayāṅguṣṭhamadhyasthau kanyaṣṭhāṅlināmitau ||

kṛtvātha hṛdayoddeśe śuklavastrāvaguṇṭhite |

darśayet sarvakarmeṣuṃ sādhane + + + + + ||

sarvabhūte vai kṣipraṃ kṛṣṭamātreṇa īpsitam |

eṣa mañjuravo mudraḥ sarvakarmārthasādhaka iti ||

bodhisattvapiṭakāvataṃsakānmahāyānavaipulyasūtrād āryamañjuśriya-

mūlakalpāt ekacatvāriṃśattamaḥ paṭalavisarad dvitīyaḥ

sarvakarmottamasādhanopayikaḥ mahāmudrapaṭala-

visaraḥ parisamāpta iti ||

