athāṣṭādaśaḥ paṭalavisaraḥ |

atha bhagavān śākyamuniḥ punarapi śuddhāvāsabhavanamavalokya taṃ ca parṣanmaṇḍalaṃ mañjuśriyaṃ
kumārabhūtamāmantrayate sma | asti mañjuśrīḥ ! tvadīyamantracaryābhiyuktasya bodhisattvacaryāparipūraṇārthābhiprāyasya
bodhisattvasya mahāsattvasya kriyākālakramaṇayogānukūlayogacaryānukūlanakṣatravyavahārāmuvartanakramaṃ
sarvamantracaryārthasādhanopayikapaṭalavisaram
|| bhāṣiṣye, taṃ śṛṇu, sādhu ca suṣṭhu ca manasi kuru ||

evamukte bhagavatā mañjuśrīḥ kumārabhūto bhagavantametadavocat | āścaryaṃ bhagavan ! yāvad bhāṣitaṃ
parameṇānugraheṇānugṛhītā bodhisattvā mahāsattvā sarvabodhisattvacaryānuvartināṃ sarvamantracaryārthaparipūrakāṇāṃ
sattvānām | tadvadatu bhagavānasmākamanukampārtham ||

evamukto mañjuśrīḥ kumārabhūtaḥ kṛtāñjalipuṭo bhagavantamavalokayamānaḥ tāḥ tūṣṇīmevamavasthito'bhūt
||

atha khalu bhagavān śākyamunirlokānugrahakāmyayā |

vajrendravacanaṃ śreṣṭhaṃ hitārthaṃ sarvadehinām ||

idaṃ bhoḥ ! bhadramukhāḥ ! śreṣṭhaṃ nakṣatraṃ hitāhitaṃ |

sarvamantrārthacaryāyāṃ yuktāyuktāḥ samāhitāḥ ||

siddhamarthaṃ tathāpūrṇamanukūlaṃ cāpi kathyate |

siddhihetostathā mantrī mantraṃ tantropalakṣayet ||

śuce'hani śucau deśe śucācārarate sadā |

praśaste tithinakṣatre śuklapakṣe sadā śuciḥ ||

snāto dhyāyī vratī mantrī mantratantrārthakovidaḥ |

homa jāpa tathā siddhiṃ kuryāt karma savistaram ||

revatī phalgunī citrā maghā puṣyārthasādhikā |

anūrādhā tathā jyeṣṭhā mūlā cāpi varṇitā ||

āṣāḍhāvubhau bhādrapadau sadā siddhyartha śravaṇā |

siddhyarthaṃ śravaṇā śreṣṭhā dhaniṣṭhā cāpi varṇitā ||

siddhihetostathā mantrai rohiṇyā mṛgaśirāstathā |

aśvinyau punarvasūyukte nakṣatrau svātirevatau ||

praśastā gaṇitā hyate vidyāsādhanatatparāḥ |

eteṣāminduvāraṃ tu vidhirevamudāhṛtam ||

śaityaiḥ śāntikaṃ śeṣakāle tato vidyāpuṣṭyarthaṃ cāpi tatparam |

madhyāhne dinakare karma candre cāpi garhitam ||

ardharātre sthite candre kuryāt karmābhicārukam |

tṛtīye yāmamanuprāpte puṣṭihetoḥ samārabhet ||

puṣṭyarthaṃ sādhayenmantraṃ bhogahetostadā nṛṣu |

udayantaṃ bhāskaraṃ vidyāt sarvakarmeṣu yuktitaḥ |

raktābhāve tathā bhānoḥ kuryāt karmābhicārukam |

śeṣakāle tato vidyāt pūrvāhne ravimaṇḍale ||

yugamātrotthite tathā nityaṃ kuryācchāntikakarmaṇi |

tato dvihastito jñeyaṃ pramāṇe caiva gabhastine ||

kuryācchāntikakarmāṇi śāntikeṣvapi yojite |

mantramudraistathāśreṣṭhairjināgrakulasambhavaiḥ ||

madhyāhne savitari prāpte kuryādābhicārukam |

ataḥpareṇa ākṛṣyed vaśyārthaṃ ca yojitam ||

yugamātrāvanate bhānau aparāhopagate tathā |

kuryāt sarvakarmāṇi kṣudrārthe ca yojitāḥ ||

tataḥ pareṇa kāle te sūryaṃ dhānamate tadā |

vaśyākarṣaṇasarvāṇi kuryāt karmāṇi dhīmataḥ ||

astaṃ yāte tadā bhānau raktākārasamaprabhe |

kuryāt tāni karmāṇi raktābhāsasamoditām ||

kāntakāmāḥ sadā kuryāt karmaiścāpi rāgibhiḥ |

kulatraye'pi śānyaṃ kathitaṃ karma ninditam ||

kanyārthī kārayet kṣipraṃ karmakālasamoditam |

prathame yāme tadā karma sādhayet sattvayojitaḥ ||

ataḥ pareṇa sarvatra sarvakarmāṇi kārayet |

ardharātre tadā candrā grahaḥ paśyed vasundharām ||

praviśet paścimāṃ deśāṃ tasmin kāle samoditām |

tataḥ pareṇa grahaḥ paśye sūryo sanarādhipām ||

prasave dakṣiṇāṃ deśāṃ siddhyarthī mantrayojitaḥ |

martye'pi labhate kṣipraṃ kāryasiddhiṃ tu puṣkalām ||

ajāpī jāpinaścāpi + + + labhate phalam |

yatheṣṭāṃ kurute siddhiṃ jāpinasyāpi dhīmate ||

tṛtīye yāme sadā gacched diśaṃ cāpi yatnataḥ |

dakṣiṇapaścimānmadhye vrajet tatra phalodbhavī ||

udayante tathā bhānau prabhavoduttarāṃ diśam |

tataḥ pareṇa kālānte yugamātrotthite ravau ||

gacchad vidiśaṃ tantrajñaḥ siddhikāmaphalodbhavām |

paścimottarayormadhyaṃ sa deśaḥ parikīrtitaḥ ||

ajāpī jāpinasyāpi yuktiruktā tathāgataiḥ |

nirdiṣṭāṃ kāryaniṣpattau siddhamantrasya vā tadā ||

madhyāhne pūrvato gacched diśāṃścaiva sarvataḥ |

tataḥ pareṇa karmāṇi + + + + + kārayet ||

ardharātre tadā candro grahaḥ paśyed vasundharām |

kālānte vidiśānte muni + + + + bodhinā ||

pūrvamuttarayormadhye sadṛśaḥ siddhi lipsatām |

tataḥ pareṇa diśaḥ proktāḥ pūrvadakṣiṇayoḥ sadā ||

kathitaḥ kālabhedaśca diśaścaiva vidikṣu vā |

aparāhne tathā bhānoḥ praviśe daityamālayam ||

suraṅgeṣu ca sarveṣu sattveṣu kūpavāsiṣu |

sarvathā śrīmukheṣveva sarvatra pātālodbhavavāsinām ||

tataḥ pareṇa yāmānte raktāṅge grahamaṇḍale |

praviśed yakṣayonīnāṃ nilayāṃścaiva sukaśmalām ||

vrajet parigṛhāṃ kṣiprakāleṣveva niyojitam |

uttiṣṭhantaṃ sādhayenmantraṃ prasādāśrayasambhavām ||

ārurukṣa purāgraṃ vai asiddhiḥ siddhireva vā |

āruroha svakāvāsaṃ prāsādāgraṃ tu mānavī ||

siddhante cintitā tasya kāleṣveva suyojitāḥ |

mantrasiddhiḥ sadā tasya mantratantraviśāradaiḥ ||

diśe gamanenaiva siddhimātrāṃ samucyate |

amantrī mānavaḥ kṣipraṃ labhate phalasambhavām ||

īpsitāṃ sādhayedarthāṃ grāmyāṃścaiva ca mānuṣām |

kālā nigamataḥ proktaṃ diśāṃścaiva samantataḥ ||

prasavet sarvato mantrī kāleṣveha deśeṣu ca |

aśvinī bharaṇisaṃyuktā kṛttikā mṛgaśirāstathā ||

eteṣveva hi sarvatra nakṣatreṣveva yojitā |

śāntikaṃ karma nirdiṣṭaṃ phalahetusamodayam ||

rohiṇyāṃ sādhayedarthāṃ puṣṭikāmaḥ sadā jāpī |

ārdrāyāṃ kārayet karma vaśyākarṣaṇahetubhiḥ ||

punarvasvo tathā puṣye sādhayeddhanasampadām |

vicitrābharaṇavastrāṃśca añjanaṃ samanaḥśilām ||

rocanāṃ gairikāṃścaiva ājyaṃ caiva supūjitam |

vaśyākarṣaṇamedhāṃ ca puṣyeṣu ca niyojayet ||

āśleṣāyāṃ tathā karmā ākṛṣṭāpraharaṇādayam |

maghāsu kuryāt tathā karma rājyamarthābhivārdhanam ||

phalgunyāvubhau śreṣṭhau āruroha svavāhanam |

vicitrāṇi karmāṇi hastenaiva vidhīyate ||

svātyāṃ viśākhayoḥ kuryād dravyakarmasamudbhavam |

anurādhā tathā jyeṣṭhā ubhau nakṣatrayojitau ||

siddhikāmaḥ sadā kuryād rājyakāmastathā sadā |

bhaumyārthasampadāṃścāpi vividhāṃ yonijāṃ parām ||

sādhayed dhananiṣpattiṃ nakṣatreṣveva yojitāḥ |

ubhau hyaṣāḍhau tathā proktau jantukarmasu yojayet ||

dhātujeṣvapi sarvatra dṛśyate siddhimānave |

mūle mūlakarmāṇi oṣadhyāṃ vividhodbhavām ||

sādhayenmantratantrajño mūlanakṣatrayojitām |

śravaṇeṣveva sarvatra kuryācchrāvaṇyavarṇitām ||

nirvāṇaprāpakaṃ dharmaṃ pravrajyāṃ cāpi yojayet |

dhaniṣṭheṣu sadā kuryād dhūpapuṣkarisādhanām ||

vṛkṣāṃ vāhanāṃ caiva vastrāṃścaiva vidhānavit |

kuryāt śatabhiṣak karma hiṃsāprāṇiṣu nirdayām ||

prāṇāparodhasattveṣu kutsitāṃ tāṃ vivarjayet |

ubhau bhadrapadau śreṣṭhau bhūmyāmarthanivārakau ||

sampadā kurute kṣipraṃ karmeṣveva hi yojitau |

senāpatyārthasādhane + + + + + + + + + ++ ||

rājye dhananiṣpattibhūṣaṇābharaṇādiṣu |

nānādhātugaṇāṃścaiva + + + + yathepsitām ||

sādhayenmantratantrajña ubhau nakṣatrayojitau |

revatyāṃ sādhayed dravyaṃ nānādhātusamudbhavām ||

sādhayenmantrakarmāṇi nānāratnasamudbhavam |

sarvodakāni sarvāṇi sādhayenmantravitaṃ sadā ||

aśvinyaśca bharaṇyaśca kṛttikānāṃ tathāṃśakam |

etadaṅgārake proktaṃ kṣetraṃ caiva nabhastale ||

tasyā vāra tathā kīrttiṃ saumyāṃ sādhaye ca tadā mahīm |

kṛttikaṃ tryaṃśakaṃ vidyāt rohiṇīmṛgaśiro parau ||

etad bhārgave vidyāt kṣetraṃ caivaṃ nabhastale |

mṛgaśirāṃśaṃ tathā caivaṃ ādrāyāṃ ca suyojitāḥ ||

punarvasuśca tadā vidyācchāntyarthaṃ kṣetramudbhavam |

puṣyāṅgaṃ tathāśleṣaṃ maghaṃ caiva nibodhitam ||

etad bhānoḥ sadā kṣetraṃ kuryādābhicārukam |

phalgunyā tu ubhau sāṅgau grahacihnitacihnitau ||

induvāraṃ tathā vidyāt kṣetraṃ tasya niśākare |

hastacitrau tathā sāṃśau kuryāt karmātimānitam ||

budhasthāne tu uddiṣṭaḥ sarvakarmaprasādhakaḥ |

svātyā viśākhasaṃyuktā sāṃśā vāpi kīrtitā ||

dvitīyaṃ kṣetranirdiṣṭaṃ divākarasya na saṃśayaḥ |

anurādhājyeṣṭhasāṃśau tau nirdiṣṭau pṛthivīsutau ||

dvitīyamaṅgārakakṣetraṃ vṛścikātasamudbhavaḥ |

sarvadharmārthasaṃyuktaṃ karmayuktārthasādhayet ||

varjayed dhīmato hiṃsāṃ prāṇahiṃsābhicārukām |

sādhayed vividhānarthāṃ karmāṃścaiva supuṣkalām ||

mūlāṣāḍhau tathā proktau ubhau sāṃśatrikodbhavau |

etad bṛhaspateḥ kṣetraṃ nabhaḥsthaṃ dṛśyate bhuvi ||

sādhayet karma yuktātmā vidhānācca nivārakām |

mahābhogārthasampattī saphalāṃścaiva phalodbhavām ||

dhanvini rāśinirdiṣṭo kuryāt sarvasampadām |

śravaṇā dhaniṣṭhanirdiṣṭā śatabhiṣāṃ samamoditā ||

etat śaniścarakṣetraṃ dvitīyaṃ kathitaṃ purā |

rāśyamakaranirdiṣṭā sarvānarthanivārakaḥ ||

tatrastho yadi karmāṇi ārabheta vicakṣaṇa |

sidhyatyayatnānmantrajñastasmiṃ kāle prayojitā ||

rāśyaḥ kumbhanirdiṣṭā proktā munibhiḥ purā |

ubhau bhadrapadau prakhyau revatī ca yaśasvinī ||

aṅgahīnā tathā pūrvā śubhendragrahacihnitāḥ |

praśastāḥ śobhanāḥ sarve tat kṣetraṃ gurave + dā ||

mīnarāśisamāsena kathitaṃ lokacihnitaiḥ |

grahaḥ pradhāna sarvatra tiryaṅmuktā sarvakarmasu ||

saptaite kathitā hyagramānuṣāṇāṃ gaṇāgame |

anantā grahamukhyāstu anantā grahakutsitāḥ ||

madhyasthā kathitā hyete mānuṣāṇāṃ hitāhitā | iti |

teṣāṃ sattvaprayogeṣu nirdiṣṭā mantrajāpinām ||

sattvāsattvaṃ tathā kālaṃ niyamaṃ caiva kīrtitam |

nāgraho dharmasaṃyuktaṃ na karmo grahacihnitam ||

saṃyogagrahanakṣatro mantrasiddhimudāhṛtā |

na siddhiḥ kālamiti jñeyā nāsiddhiḥ kālamucyate ||

siddhyasiddhāvubhāvetau saṅgākālataḥ kramā |

viparītaratā dharmā na dharmā dharmacāriṇaḥ ||

dharmakarmasamāyogā saṃyuktaḥ sādhayiṣyati |

na daivāt karmamuktastu siddhirna siddhirdevamudbhavā ||

tatkarmaśca siddhiśca daivameva niyojayet |

na daivāt karmamuktastu daivaṃ karmamitaḥparam ||

karmakaṃ tu mataḥ proktaṃ vidhinirdiṣṭahetunā |

grahā karmamuktāstu nakṣatrāśca supūjitāḥ ||

tasmāt karma samaṃ teṣāṃ karmārthaṃ siddhiriṣyate |

kathitā gaṇanā hyete karma eva sadaivatam ||

na grahā rāśayo yonirakṣatāśca supūjitāḥ |

karma eṣa sadā vidyāt vidhimuktā samoditā ||

phalodbhavaṃ ca sadā karma yuktirmantreṣu bhāṣitā |

tasmād yuktitaḥ karma na graho nāpi rāśyajā ||

nakṣatrāṇāṃ tithīnāṃ ca gatiyoni samāsataḥ |

kālapramāṇaniyamaśca na paraṃ karmayoḥ sadā ||

tasmāt tantravit seva dharma eva niyojayet |

anantagrahāṇāṃ loke rāśayo vividhā pare ||

tithayo gaṇitā saṅkhye kṣetraścaiva niyoktṛbhiḥ |

tasmāt saṃkṣepato vakṣye kathyamānaṃ nibodhatām ||

meṣo vṛṣo mithunaśca karkaṭaśca suyojitaḥ |

siṃhakanyatulaṃ caiva vṛścikadhanvinau parau ||

makaraḥ kumbha iti jñeyau mīnavānarayo'pare |

mānuṣo devarāśiśca aparo garuḍāparau ||

yakṣarākṣasārāśyo tiryakpretaśubhau pare |

narakā rāśinirdiṣṭā anantā gatiyonijā ||

nirdiṣṭā rāśayaḥ sarve nānādhātusamudbhavāḥ |

asaṅkhyeyā munibhiḥ proktā rāśayo bahudhā pare ||

teṣāṃ gaticihnāni sattvayonisamāśrayam |

kathitaṃ kathayiṣye'ha anantāṃ nakṣatrā grahām ||

kṣetrā ca bahudhā proktā nānāgrahaniṣevitā | iti |

bodhisattvapiṭakāvataṃsakānmahāyānavaipulyasūtrādāryamañjuśriyamūlakalpāt ṣoḍaśapaṭalavisarād
dvitīyo grahanakṣatralakṣaṇakṣetrajyotiṣajñānaparivarta paṭalavisaraḥ|

