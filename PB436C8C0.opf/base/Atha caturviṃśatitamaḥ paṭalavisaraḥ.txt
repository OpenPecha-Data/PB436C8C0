atha caturviṃśatitamaḥ paṭalavisaraḥ |

atha bhagavāṃ śākyamuniḥ sarvanakṣatragrahatārakajyotiṣāṃ sarvalokadhātuparyāpannānāṃ sarvadigvyavasthitāṃ
sarvamaharddhikotkṛṣṭatarāṃ grahaṇāmantrayate sma | śṛṇvantu bhavantaḥ mārṣāḥ
! sarvagrahanakṣatraprabhāvasvavākyaṃ prabhāvaṃ nirdeśayituṃ bhavantaḥ sarvamantrakriyārthāṃ
sādhayantu bhavantaḥ | iha kalparāje mañjughoṣasya śāsane siddhiṃ parataścānyāṃ kalparājāṃsi
autsukyamānā bhavantu bhavanta iti 'tha bhagavāṃ śākyamuniḥ -

grahāṇāṃ caritaṃ sarvaṃ sattvārthaṃ vahekārtham |

sarvajāpināṃ mantrārthaṃ ca prasādhitam ||

+ + + + + + + + vakṣye sarvaṃ sa sarvavit |

aśvinyā bharaṇyā kṛttikā ||

nakṣatrā trividhā hyete aṅgāragrahacihnitā |

meṣarāśiprakathyete teṣu siddhirna jāyate ||

uttamā madhyamāścaiva kanyasā siddhi dṛśyate |

na gacchet sarvapatthānāṃ krūragrahanivāritaḥ ||

rohiṇī mṛgaśiraścaiva ārdraṃ nakṣatramucyate |

punarvasupuṣyanakṣatrau aśleṣaśca prakīrtitaḥ ||

maghāphalgunyau ubhau cāpi hastacitrau tathaiva ca |

svātyaviśākhamanurādhajyeṣṭhamūlastathaiva ca ||

āṣāḍhau tau śubhapraśastau jāpināṃ hitau |

śravaṇadhaniṣṭhanakṣatrau krūrakarmaṇi ||

śatabhiṣabhadrapadau ubhau nakṣatrau siddhihetavaḥ |

revatyā jāyate śrīmān yuddhaśauṇḍo viśāradaḥ ||

śeṣā nakṣatramukhyāstu na jāyante yugādhame |

abhijit sucaritaścaiva siddhipuṇyā prakīrtitā ||

tiṣya upapadaścaiva kaniṣṭho niṣṭha eva tu |

bhūtaḥ satyastathā loka ālokaśca prakīrtyate ||

bhogadaḥ śubhadaścaiva aniruddho ruddha eva tu |

yaśodastejarāḍ rājā lokastathaiva ca ||

nakṣatrā bahudhā proktā catuḥṣaṣṭisahasrakāḥ |

na eteṣāṃ prabhāvo'yamasmin kāle yugādhame ||

kathitā kevalaṃ jñāne kalparāje sukhodaye |

svayambhuprabhāvāstu sattvā vai tasmin kāle kṛtau yuge ||

ākāśagāminaḥ sarve jarāmṛtyuvivarjitā |

asmin kāle na nakṣatrā nārkacandrā na tārakā ||

na devatā nāsurā loke ādau kāle yugottame |

na saṃjñā nāpi gotraṃ vai na tithirna ca jātakam ||

nopavāso na mantrā vai na ca karma śubhāśubham |

svacchandā vicarantyete na bhojyaṃ nāpi bhojanam ||

śuddhā nirāmayā hyete sattvā bahudhā samā |

lokabhājanasaṃjñā vai grasyāyāṃ pravartate ||

tataste pūrveṇa karmeṇa ākṛṣṭā yānti bhūtalam |

bhūmau vimānadivyasaṃsthāṃ sasurāsuraḥ |

sambhavaṃ tato madhyame |

madhyame tu yuge prāpte mānuṣyaṃ tanumāśritāḥ ||

āhārapānalubdhānāṃ sā prabhā praṇāśitā |

gātre khakhaṭatvaṃ vai śubhāśubhaviceṣṭitam ||

tato divasamāsā vai saṃvṛtā vai grahajyotsnayā |

tataḥ prabhṛti yat kiñcit jyotiṣāṃ jñānameva vā ||

mayā hi tat kṛtaṃ sarvaṃ satvānāmanugrahakṣamā |

ṛṣibhirveṣaḥ purā hyāsīt brahmaveṣo'tha dhīmataḥ ||

maheśvaraṃ tanumāśritya viṣṇuveṣo'thavā punaḥ |

gāruḍīṃ tanumābhujya yakṣarākṣasavāriṇām ||

paiśācīṃ tanu eva syājjāto jāto vadāmyaham |

kuśalā bodhisattvāstu tāsu tāsu ca jātiṣu ||

upapattivaśānnityaṃ bodhicaryārthakāraṇāt |

bodhisattvaḥ purāsīdahameva tadā yuge ||

ajñānatamasā vṛto bāliśo'haṃ purā hyasau |

yāvanti kecilloke'smin vijñānā śilpaceṣṭitā ||

śāstre nītipurāṇāṃ ca bedavyākaraṇaṃ tathā |

chandaṃ ca jyotiṣaścaiva gaṇitaṃ kalpasammatam ||

mithyājñānaṃ tathā jñānaṃ mithyācāraṃ tathaiva ca |

sarvaśāstraṃ tathā loke purā gītaṃ mayā cirā ||

na ca jñānaṃ mayā labdhaṃ yathā śānto munī hyayam |

bodhikāraṇamuktyarthaṃ mokṣahetostathaiva ca ||

saṃsāracārake ruddho na ca mukto'smi karmabhiḥ |

buddhatvaṃ virajaṃ śāntaṃ nirvāṇaṃ yacyutaṃ padam ||

samyakṣa labdho me cirākālābhilāṣitam |

prāpto'smi vidhinā karmaiḥ yuktimanto'dhunā svayam ||

prāptaḥ svāyambhuvaṃ jñānaṃ jinaiḥ pūrvadarśitam |

na taṃ paśyāmi taṃ sthānaṃ bahirmārgeṇa labhyate ||

bhrāntaḥ saṃsārakāntāre bodhikāraṇadurlabhām |

na ca prāpto mayā jñānaṃ yādṛśo'yaṃ svayambhuvaḥ ||

adhunā prāpto'smi nirvāṇaṃ karmayuktā śubhe rataḥ |

kevalaṃ tu mayā hyetad vakṣyate śāstrasaṅgrahaḥ ||

na ca karmavinirmuktaṃ labhyate siddhihetavaḥ |

dīrghaḥ saṃsārasūtro'yaṃ karmabaddho nibandhanaḥ ||

tasyaitad bhūtimāhātmyaṃ pacyate ca śubhāśubham |

kevalaṃ sūcayantyete nakṣatragrahajyotiṣām ||

nānyeṣāṃ dṛśyate cihnamadharmiṣṭhā manujāṃ tathā |

ata eva grahādyuktā sānugrāhyā śubhāśubhe ||

catvāro lokapālāstu āpo bhumyanilajyotiṣakhadyotibhūtāḥ prakīrttitāḥ |

ityete ca mahābhūtā bhūtasaṅgrahakāraṇā ||

pracoditāstu mantre vai sattvasaṅgrahakāraṇāt |

teṣāṃ kālaniyamācca mantrasiddhirajāyate ||

teṣu jāpiṣu yatne vai rakṣaṇīyā śubhāśubhaiḥ |

prakṛṣṭo lokamukhyaistu śakrādyāśca sureśvarāḥ ||

te'pi tasmin tadā kāle yugānte parikalpitā |

mantrā siddhiṃ prayatnena siddhyante ca yugādhame ||

ata eva hi jinendraistu kumāraparikalpitaḥ |

mañjughoṣo mahāprājñaḥ bāladārakarūpiṇaḥ ||

bhramate sarvaloke'smin sattvānugrahatatkṣamaḥ |

tasmin kāle tadā siddhirmañjughoṣasya dṛśyate ||

nakṣatraṃ jyotiṣajñānaṃ tasmin kāle bhaviṣyati |

saptāviṃśatinakṣatrā muhūrtāśca prakīrtitā ||

rāśayo dvādaśaścaiva tasmin kāle yugādhame |

te grahā saṃvibhājyaṃ vai nakṣatrāṇāṃ rāśimāśritā ||

pṛthubhūtāni sarvāṇi saṃśrayanti pṛthak pṛthak |

jātakaṃ caritaṃ caiva sattvā rāśe pratiṣṭhitā ||

mohajā viparītāstu śubhāśubhaphalodayā |

ata eva karmavādinyo rāśayaste muhurmuhuḥ ||

sattvānāṃ siddhiyātraṃ tu kalpayanti śubhāśubham |

jātakeṣu tu nakṣatro rohiṇyāṃ parikalpitaḥ ||

śrīmāṃ kṣāntisampannaḥ bahuputraḥ cirāyuṣaḥ |

arthabhāgī tathā nityaṃ senāpatyaṃ karoti saḥ ||

vṛṣarāśirbhavedeṣa vṛṣe ca parimardate |

mṛgaśire caiva lokajñaḥ dhārmikaḥ priyadarśanaḥ ||

kṛttikāṃśe tathā nityaṃ rājā dṛśyati medinīm |

trisamudrādhipatirnityaṃ vyaktajātakamāśṛte ||

prādeśike'tha durge vā ekadeśe nṛpo bhavet |

yadi jātakasampannaḥ grahe ca gurucihnite ||

samantād vasudhāṃ kṛtsnāṃ anubhoktā bhaviṣyati |

daśa varṣāṇi pañca vai tasya tasya rājyaṃ vidhīyate ||

aśvinyā bharaṇī caiva kṛttikāṃśaṃ vidhīyate |

eṣa rāśisamartho vai vaṇijyārthārthasammadā ||

yadi jātakasampannaḥ aiśvaryabhogasampadam |

jātakaṃ asya nakṣatre rakte bhāskaramaṇḍale ||

astaṃ gate yathānityaṃ vikṛtistasya jāyate |

krūraḥ sāhasikaścaivāsatyalāpī ca jāyate ||

tanutvaco'tha raktābho dṛśyate'sau mahītale |

asya jātikṣaṇānmeṣanimiṣaṃ ca prakīrttitam ||

atrāntare ca yo jātastasyaite guṇavistarāḥ |

acchaṭāpadamātraṃ tu jātireṣāṃ prakīrttitā ||

ato jātito bhraṣṭā grahāṇāṃ dṛṣṭivarjitā |

jāyante vividhā sattvā vyatimiśre prajātake ||

vyatimiśrā gatiniṣpattirvyatimiśrā bhogasampadā |

ata eva na jāyante jātikeṣveva varṇitaiḥ ||

jātakā kathitā triṃśat śubhāśubhaphalodayā |

krūrajātirbhave hyeṣāṃ aṅgāragrahacihnitā ||

mahodaro'tha snigdhābho viśālākṣaḥ priyaṃvadaḥ |

jāyate nityaṃ dhṛtimāṃ bṛhaspategrahamīkṣite ||

yugamātre tathā bhānau uditau candrārkadevatau |

ahorātre tathā nityaṃ samyag jātakamiṣyate ||

viparītairjātakairanyairviparītāstu prakalpitā |

grahadarśanasiddhyantu mithyājātiśubhāśubhe ||

mithyāphalaniḥṣpattiḥ samyag jñānaśubhodayaḥ |

gatiyoni samāśṛtya kṣetre jātipratiṣṭhitāḥ ||

avadāto mahāsattvo bhārgavairgrahacihnite |

ārdraḥ punarvasuścaiva āśleṣasyāṃśa ucyate ||

eṣa jāto mahātyāgī śaṭhaḥ sāhasiko naraḥ |

strīṣu saṅgī sadā lubdho arthānarthasavidviṣaḥ ||

paradārābhigāmī syāt kṛṣṇābhaḥ śyāma eva vā |

varṇato jāyate dhūmro ugro vai maithunapriyaḥ ||

maithunaṃ rāśimāśritya jāyate'sau śanīśvarī |

śaniścarati tatrasthā divā rātrau muhurmahuḥ ||

eṣa jātakamadhyāhne prabhāvodbhavamānasaḥ |

tasmin kāleti yo jāyastatpramāṇamudāhṛtam ||

sa bhave dhananiṣpattiḥ aiśvarya bhuvi cihnitam |

puṣye tathaiva nakṣatre āśleṣe ca vidhīyate ||

etat kaṭako rāśiḥ guruyukto maharddhikaḥ |

pītako varṇato hyagro jātakaḥ samprakīrtitaḥ ||

arddharātre tathā nityaṃ jātako'yamudāhṛtaḥ |

tatkālaṃ tu pramāṇena yadi jātaḥ sattvamiṣyate ||

sarvārthasādhako hyeṣa vidhidṛṣṭena hetunā |

rājyadhananiṣpattiḥ ābālyāddhi karoti saḥ ||

pītābhāso'tha śyāmo vā dṛśyate varṇapuṣkalaḥ |

śaucācārarataḥ śrīmāṃ jāyate'sau viśāradaḥ ||

maghaḥ phalgunīścaiva sāṃśamuttaraphalgunī |

bhāskaraḥ sa bhavet kṣetraḥ siṃho rāśirvidhīyate ||

tatra jātā mahāśūrā māṃsatatparabhojanā |

giridurga samāśritya rājyaiśvaryaṃ karoti vai ||

yadi jātakasampannaḥ kṣetrasthā niyatāśritā |

udyante tathā bhānau jātaka eṣu kīrtyate ||

uttarā phalgunī saṃśā hastacitrā tathaiva ca |

nakṣatreṣu ca jātastho śūraścauro bhavennaraḥ ||

asaṃyamī paradāreṣu senāpatyaṃ karoti saḥ |

yadi jātakasampannaḥ niyataṃ rājyakāraṇam ||

kanyārāśirbhave hyeṣā yatraite tārakā sṛtā |

ubhau bhavedeṣāṃ svāmī syādanyo vātra kkacit punaḥ ||

eteṣāṃ tārakā śreṣṭhā graho rakṣati dāruṇaḥ |

saumyo vā punarbhadraśca pramudraḥ sadā pati |

madhyāhnāpūraṇājjātiḥ jātakaṃ eṣu dṛśyate |

citrāṃśaṃ svātinaścaiva viśākhāsyārddhasādhikam ||

tulārāśiḥ prakṛṣṭārthasomaścarati dehinām |

etadāruṇaṃ kṣetraṃ śanirbhārgavanālayam ||

jātakaṃ hyeṣu jātasthaḥ praharānte niśāsu vai |

eṣu jātā bhavenmartyā bahupānaratāḥ sadā ||

apragalbhā tathā hrīśā mahāsammatapūjitā |

kvacid rājyaṃ kvacid bhogāṃ prāpnuvanti kvacid dhruva ||

aniyatā jātake dṛṣṭā mātrā bālyavivarjitā |

yadi jātakasampannā bahvapatyā sukhodayāḥ ||

anurādha dṛṣṭanakṣatre prakṛṣṭaḥ karmasādhanam |

maitrātmako bahumitraḥ śūraḥ sāhasikaḥ sadā ||

jyeṣṭhā kathitaṃ loke jātaḥ pracaṇḍo hi mānavaḥ |

bahuduḥkho sahiṣṇuśca krūro jāyati mānavaḥ ||

vṛścikāṃ rāśimityāhuḥ tīkṣṇaḥ sāhasikaḥ sadā ||

eteṣveva sadā jāti jātakaṃ ca udāhṛtam ||

madhyandine tathāditye yadi jantuḥ prajāyate ||

tīvro vijitasaṅgrāmaḥ rājāsau bhavate dhruvam ||

bāladārakarūpāstu grahomīkṣati tatkṣaṇam |

yo'sāvaṅgārakaḥ proktaḥ pṛthivīdevatāśubhaḥ ||

ata eva pṛthivīṃ bhuṅkte svasutaścaiva pālitā |

tato'nyo viparītāstu jāti eva śubhāśubhā ||

dīrghāyuṣo'tha tejasvī manasvī caiva jāyate |

jāyato hyanurādhāyāṃ mahāprājño mitravatsalaḥ ||

etadaṅgārakakṣetraṃ vyatimiśraiḥ grahaiḥ sadā |

mūlanakṣatrasañjātaḥ pūrvāṣāḍhāstathaiva ca ||

āṣāḍhe uttare aṃśe dhanūrāśiḥ prakīrtitā |

etad bṛhaspateḥ kṣetraṃ jātakaṃ tasya jāyate ||

aparāhne tathā sūrye śaśine vāpi niśāsu vai |

tasya jātakamityāhuḥ yo jāto rājyahetavaḥ ||

svakulaṃ nāśayenmūle yatne śobhanamucyate |

madhyajanmasthito bhogān prāpnuyāt sa na saṃśayaḥ |

atikrānte tu tāruṇye yathā bhāskaramaṇḍale |

vārddhikye bhavate rājā mahābhogo mahādhanaḥ ||

nimnadeśe sasāmarthyo nānyadeśeṣu kīrtyate |

tato'nye viparītāstu dṛśyante vividhā jinā ||

uttarāṣāḍhamevaṃ syā śravaścaiva prakīrtyate |

dhaniṣṭhaḥ śreṣṭhanakṣatraḥ rāśireṣā makaro bhavet ||

etat śāniścarakṣetraṃ tadanyairvā grahacihnitam |

jātakarmeṣu nityastho dṛśyate ca mahītale ||

nirgate rajanībhāge prathamānte ca madhyame |

eṣu jātā mahābhogā dṛśyate ca samantataḥ ||

nīcā nīcakulāvasthā mahīpālā bhavanti te |

pracaṇḍā kṛṣṇavarṇābhāḥ śyāmavarṇā bhavanti te ||

raktāntalocanā mṛdavaḥ śūrāḥ sāhasikāḥ sadā |

jalākīrṇe tathā deśe nṛpatitvaṃ karoti vai ||

dīrghāyuṣo hyanapatyā bahuduḥkhā sahiṣṇavaḥ |

tato'nye viparītāstu daridravyādhito janā ||

dhaniṣṭhā śatabhiṣaścaiva pūrvabhadrapadaṃ tathā |

aṃśametad bhaved rāśiḥ kumbhasaṃjñeti ucyate ||

etad grahamukhyena kṣetramadhyupitaṃ sadā |

vyatimiśraistathā candraiḥ śukrainaiva tu dhīmatā ||

eṣu jātirbhavedrātrau pratyūṣe ca pradṛśyate |

prakṛṣṭo'yaṃ jātako nityo loke ceṣṭitaśuddhitaḥ ||

krūrakarme bhavenmṛtyo buddhimantyo udāhṛtaḥ |

vicitrāṃ bhogasampattimanubhoktā mahītale ||

tadanye viparītāstu daridravyādhito janā |

bhadrapadaścaiva nakṣatraḥ revatī ca prakīrtitā ||

pūrvabhadrapade aṃśe mīnarāśiprakalpitā |

jātakarmeṣu nityasthā dṛśyate ca samantataḥ ||

rātryā madhyame yāme divā vā savitā sthite |

arddhayāmagate bhānau madhyāhne īṣadutthitam ||

stokamātravinirgataṃ |

hastamātrāvaśeṣe tu ekakālaṃ tu jātakam ||

śuddhaḥ śuklataraścaiva śuklataiva suyojitaḥ ||

śukrakṣetramiti devā taṃ vidurbrahmācāriṇaḥ |

pītakaiḥ śuklanirbhāsairgrahaiścāpi radhiṣṭhitaḥ ||

tat kṣetraṃ śreyaso nityaṃ dhārmikaṃ paramaṃ śubham |

eṣu jātā bhavenmartyā sarvāṅgāśca suśobhanā ||

rājyakāmā mahāvīryā dṛḍhasauhṛdabāndhavā |

dīrghāyuṣo mahābhogā nimnadeśe samāśritā ||

prāciṃ diśa samāśritya vṛddhiṃ yāsyanti te sadā |

na teṣāṃ jaṅgale deśe vṛddhi jāyati vā na vā ||

na matsyā mūlacāriṇyā dṛśyante ha kathañcana |

jalaugha cābhivarddhante ṛṣīṇāmālayo'mbhasi ||

teṣu jāti prakīrtyete rāśireva prakīrtitā |

teṣu jātā hi martyā vai nimnadeśe'tivarddhakā ||

mahīpālā mahābhogā prācyāvasthitā sadā |

grahāḥ śreṣṭhābhivīkṣyante bṛhaspatyādyāḥ śanaiścarāḥ ||

prācyādhipatyaṃ tu kurvanti eṣu jātaṃ na saṃśayaḥ |

rāśayo bahudhā proktā nakṣatrāśca anekadhāḥ ||

tṛvidhā grahamukhyāstu cirakāle tu nādhunā |

mānuṣāṇāmato jñānaṃ tithayaḥ pañcadaśastathā ||

triṃśatiścaiva divasāni ato māsaḥ prakīrtitaḥ |

pakṣaḥ pañcadaśāhorātrāḥ dvipakṣo māsa ucyate ||

tato dvādaśame māse varṣamekaṃ prakīrtitam |

etat kālapramāṇaṃ tu yugānte parikalpitam ||

prāpte kaliyuge kāle eṣā saṅkhyā prakīrtitā |

mānuṣāṇāṃ tathāyuṣyaṃ śatavarṣāṇi kīrtitā ||

teṣāṃ saṃvatsare prokto ṛtavaḥ samprakīrtitāḥ |

ādimante tathā madhye trividhā te parikīrtitāḥ ||

antarā uccanīcaṃ syādāyuṣaṃ mānuṣeṣviha |

teṣā manuṣyaloke'smiṃ utpātāśca prakīrtitāḥ ||

mānuṣāṇāṃ tathāyuṣyaṃ śatavarṣāṇi kīrtitam |

amānuṣyā jivaloke'smin vidravanti itastataḥ ||

vitrastā te'pi bhītā vai vicaranti itastataḥ |

devāsuramukhyānāṃ yadā yuddhaṃ pravartate ||

tadā te manuṣyaloke'smiṃ kurvante vyādhisambhavam |

ketukampāstatholkāśca aśanirvajra eva tu ||

dhūmrā diśaḥ samantād vai dhūmaketu pradṛśyate |

śaśimaṇḍala bhāno vai kabandhākārakīlakā ||

chidraṃ ca dṛśyate bhānau candrai caiva maharddhike |

evaṃ hi vividhākārā dṛśyante bahudhā punaḥ ||

durbhikṣaṃ ca anāyuṣyaṃ rāṣṭrabhaṅgaṃ tathaiva ca |

nṛpatermaraṇa caiva yatīnāṃ ca mahad bhayam |

lokānāṃ caiva sarveṣāṃ tatra deśe bhayānakam |

maghāsu calitā bhūmiraśvinyāṃ ca punarvasū ||

madhyadeśāśca pīḍyante caurāḥ sāhasikāstadā |

mahārājyaṃ vilumpete dakṣiṇāpathasaṃśṛtaiḥ ||

bharaṇiḥ kṛttikāścaiva rohiṇyā mṛgaśirāstathā |

yadā kampo mahābhayo loko tatra śaṅkā prajāyate |

paścimāṃ diśimāśṛtya rājāno mriyate tadā |

ye'pi pratyantavāsinyo mlecchataskarajīvinaḥ ||

vindhyapṛṣṭhe tathā kukṣau anuklino janeśvaraḥ |

te'pi tasmiṃ tadā kāle pīḍyante vyādhimūrchitāḥ ||

arīṇāṃ sambhavasteṣāmanyonyātiśayā janāḥ |

ārdraḥ puṣyanakṣatraḥ āśleṣāścaiva phalgunī ||

+ + + + + ubhāvuttarapūrvakau |

eteṣu calitā bhūminakṣatreṣu narādhipām ||

sarvāṃ ca kurute vyagrāṃ anyo ātapasarundhanā |

vadhabandhaprapīḍāśca durbhikṣaśca prajāyate ||

hastacitra tathā svātyā anurādhā jeṣṭhaṃ eva tu |

eṣu kampo yadā jātaḥ bhūri smiṃ lokabhājane ||

himavantagatā mlecchā taskarāśca samantataḥ |

nepālādhipateścaiva khaśadroṇisamāśritāḥ ||

sarve nṛpatayastatra parasparavirodhinaḥ |

saṅgrāmaśīlinaḥ sarve bhavante nātra saṃśayaḥ ||

mūlanakṣatrakampo'yaṃ āṣāḍhau tau pūrvamuttarau |

nakṣatreṣveva dṛśyante calanaṃ vasudhātale ||

pūrvaṃ deśā manuṣyāśca pauṇḍrodrāḥ kāmarūpiṇaḥ |

vaṅgālādhipatī rājā mṛyate nātra saṃśayaḥ ||

gauḍānāmadhipatiḥ śrīmān rudhyate pararāṣṭrakaiḥ |

glāno vā bhavate sadyaṃ mṛtyurvā jāyate kvacit ||

samudrānto tathā lokā gaṅgātīre samāśritā |

plāvyante udake sarvaṃ bahuvyādhiprapīḍitā ||

śravaṇe yadi dhaniṣṭhāyāṃ śatabhiṣā bhadrapadau tathā |

pūrvamuttarameva syād revatyāṃ yadi jāyate ||

mahāprakampo madhyāhne lokabhājanasañcalam |

prakampate vasumatī sarvā parvatāśca sakānanā ||

sarve te vyastavinyastā dṛśyate gagane sadā |

uttarāpathadeśāśca paścādeśasamāśritā ||

dakṣiṇāpathe sarvatra sarvāṃ diśi samāśritā |

nṛpavarā bhūtibhūyiṣṭhā anyonyāparundhinā ||

mahāmāryo ca sattvānāṃ durbhikṣarāṣṭrabhedane |

pratyūṣe ca śivā śāntirdehināṃ ca prakampane ||

tatotkṛṣṭavelāyāṃ raudrakampaḥ prajāyate |

tatotkṛṣṭataraścāpi māgadhānāṃ vadhātmakāḥ ||

aṅgadeśāśca pīḍyante māgadho nṛpatistathā |

tato hrāsi madhyāhne aparāhṇe divākare ||

yadi kampaḥ pravṛtto'yaṃ kṛtsne caiva mahītale |

sarvapravrajitā nityaṃ prāpnuyād vyādhisambhavam ||

jvarārogaśūlaistu vyādhibhiḥ sphoṭakaiḥ sadā |

kliśyante saptarājyaṃ tu śreyasteṣāṃ tataḥ pare ||

tamo hrāsigate bhānoḥ kṣmākampo yadi jāyate |

caturvarṇatarotkṛṣṭā brāhmaṇāḥ somapāyinaḥ ||

kliśyante naśyate cāpi mantrī rājño na saṃśayaḥ |

purohito dharmiṣṭho amātyo vā rājasevakaḥ ||

anyo vā vratino mukhyo mantramantrārthakovidaḥ |

brāhmaṇaḥ kṣatriyo vāpi vaiśya śūdrastathaiva ca ||

nipuṇaḥ paṇḍitaścāpi śāstratatvārthanītimām |

hanyate naśyate cāpi vyādhinā vā prapīḍyate ||

smṛtimān śrutitattvajña itihāsapracintakaḥ |

hanyate vyādhinā kṣipraṃ vajreṇeva sa pādapaḥ ||

tato'staṃ gate bhānau tatotkṛṣṭatarātha pṛṣvate |

aparāhṇe yugānte ca yadi kampaḥ prajāyate ||

vyatimiśrāstathā sattvāstiryagyonisamāśritā |

mānuṣā lokamukhyāstu tasmiṃ kampe'dhirīśvarāḥ |

tato rātreḥ prathame yāme yadi kampaḥ prajāyate |

mahāvṛṣṭiḥ pradṛśyate śilāpātanasambhavā ||

tato hrāsi yāme vai calite vasumatī tadā |

tasya cihnaṃ tadā dṛṣṭvā vātavarṣaṃ mahad bhavet ||

tato hrāsi yāmānte dṛśyate karma dāruṇam |

paracakrāgamanaṃ vindyā pāścātyaṃ tu narādhipam ||

tato dvitīyo yadā kampaḥ prajāyate |

mṛtyuvyādhiparacakrakukṣirogaṃ ca dāruṇam ||

pittaśleṣmagatā vyādhiṃ sa kopayati jantunām |

saṃvejayati bhūtāni deśād deśāgamaṃ tathā ||

tato dvitīyamadhye tu yāme kampaḥ prajāyate |

mahāvātaṃ tato vindyād vṛkṣadevakulāṃ bhide ||

aṭṭaprākāraśṛṅgāśca parvatānāṃ na saṃśayaḥ |

vihārāvasathān ramyān mandirāṃśca satoraṇām ||

pātayatyāśu bhūtānāṃ āvāsāṃ tiryaggatāṃ tathā |

arddharātrakāle tu yo kampa prajāyate ||

hanyante nṛpavarā mukhyāḥ prācyānāmadhipatistadā |

suto vā naśyate tasya durbhikṣaṃ vā samādiśet ||

tato hrāsimadhye tu ante yāme prajāyate |

kampo mahītale kṛtsnaḥ śāntimārogyaṃ nirdiśet ||

tato'nte'rddharātre tu yadā kampaḥ prajāyate |

anūpā madhyadeśāśca nṛpato vyādhipīḍitāḥ ||

mriyante dāruṇaiḥ duḥkhaiḥ parasparavirodhinaḥ |

tṛtīye māsa samprāpte bāliśānāṃ sukhodayam ||

maśadaṃśapataṅgāśca sarve naśyanti taskarāḥ |

āyurārogyasaubhikṣaṃ kuryāt pratyūṣakampane ||

agnidāhaṃ vijānīyānnagarāṇāṃ tu sarvataḥ |

udayantaṃ yadāditye bhūmikampa prajāyate ||

madhyadeśe'tha sarvatra taskaraiśca utadrutaḥ |

dṛśyate nṛpatermṛtyuḥ saptāhātparatastadā ||

yasmiṃ sthāne yadā kampo dṛśyate prabalo kadā |

tasmiṃ sthāne tadā dṛṣṭaḥ śubhāśubhaviceṣṭitam ||

ulkānirghātabhūkampaṃ ekakāle samādiśet |

jvalanaṃ sitamulkāyāḥ yadvakra nāśayettu tam ||

sitavarṇāstathā nityaṃ praśastaḥ śubhadastadā |

raktavarṇo mahāghoraḥ agnidāho'padiśyate ||

dhūmravarṇo'tha kṛṣṇo vā rājño mṛtyu samādiśet |

pītavarṇātha kapilā vā vyatimiśrā vātha varṇataḥ ||

vyatimiśraṃ tadā kampaṃ utpātaṃ caiva nirdiśeta |

nirghātaścaiva kīrtyate yasyāṃ diśi tasyāmādiśet ||

yadi madhyaṃ tadā madhye deśeṣveva prakīrtitam |

sasvaro madhuraścaiva kṣemamārogyamādiśet ||

krūraghorataro loke śubhado dundubhisvanaḥ |

bhīṣaṇo hyatibhīmaśca durbhikṣaṃ tatra nirdiśet ||

evamādyāḥ prayogāstu grahāṇāṃ vai tadā sadā |

siddhikarma tadā kuryānnakṣatreṣveṣu śobhane ||

aśvinī bharaṇī caiva puṣyā bhadrapadā ubhe |

revatyā cānurādhaśca jāpakāle praśasyate ||

siddhyante eṣu mantrā vai siddhamartthaṃ dadanti te |

maṇḍalaṃ caiva ālekhyameteṣveva tārakaiḥ ||

vāragrahamukhyānāṃ pītaśuklāvabhāsinām |

tithayaḥ śobhane hyete pūrṇamī pañcadaśī dathā ||

pravāsaṃ naiva kurvīta maṇḍalaṃ tu samālikhet |

prathamā tṛtīyapañcamyā daśamī caiva saptamī ||

trayodaśyāṃ tathā yātrā kalpayantu narādhipāḥ |

śubhadaḥ sarvajantūnāṃ yātrāyānaṃ praśasyate ||

na likhet sarvamantrāṇāṃ maṇḍalaṃ tantramantrayoḥ |

na siddhyante eṣu mantrā vai vighnahetumudāhṛtā ||

yātrāṃ homataḥ siddhiḥ tithiḥ śliṣṭaiḥ grahottamaiḥ |

bṛhaspatiḥ śukracandraścaḥ budhaḥ śreṣṭhaḥ sarvakarmasu ||

eta grahā varā nityaṃ catvārastithimiśritā |

siddhiyātrāṃ tathā loke kurvante'tha mahītale ||

duṣṭāriṣṭavinirmuktā chedabhaṅgāyatattvaram |

eteṣveva vinirmuktā divasāṃścaiva prakalpayet ||

dvādaśaiva muhūrttāni tasmiṃ kāle prayojayet |

śveto maitra evaṃ syāt raktākṣāḥ prakīrtitāḥ ||

raudro mahendraḥ śuddhaśca abhijiścaiva suśobhanaḥ |

bhramaṇo bhrāmaṇaścaiva kīrtyate ca śubhapradaḥ ||

saumyo'tha varadaścaiva kīrtyate ca śubhapradaḥ |

somo'pi varadaścaiva ityete dvādaśā kṣaṇāḥ ||

bahudhā lakṣaṇā proktā muhūrtānāṃ tṛṃśatsaṃjñakā |

daśamyā vṛṣṭirevaṃ syāt caturdaśyā rātrāveva ca ||

aṣṭamī dvādaśī caiva + + + + + varjitāḥ |

tvarādyā gaṇite yukto asite pakṣe tu rātritaḥ ||

vighnakāraṇameṣāṃ tu vināyakoha caturthitaḥ |

etadgaṇanayoryuktaṃ kālametat prakīrtitam ||

eṣonmeṣanimeṣaśca acchaṭā tvaritā gatiḥ |

etatkālapramāṇaṃ tu vistaraṃ vakṣyate punaḥ ||

acchaṭāśatasaṅghātaṃ nāḍikāśca prakīrtitā |

caturnāḍikayo ghaṭītyuktā caturghaṭyā praharaḥ smṛtaḥ ||

catuḥpraharo divasastu rātryaḥ ebhiḥ prakīrtitāḥ |

ebhiraṣṭaistathāyuktaḥ ahorātraṃ prakalpitam ||

daśonmeṣanimeṣaṃ tu kṣaṇamātraṃ prakalpitam |

daśatālapramāṇaṃ tu kṣaṇamātraṃ tu vakṣyate ||

daśa kṣaṇā nimityāhurmuhūrttaṃ patikalpitam |

caturmuhūrttaḥ praharastu mantrajñaiḥ parikalpitaḥ ||

etatkālapramāṇaṃ tu trisandhye parikalpayet |

homakāle tathā jāpe siddhikāle tu yojayet ||

svapnakāle tathā jāgraṃ snānapāne'haniḥ sadā |

ahorātraṃ tu divasaṃ vai saṃjñā eṣā prakīrttitā ||

divasāni pañcadaśaścaiva pakṣamekaṃ prakīrttitam |

dvipakṣaṃ māsamityāhurgaṇitajñā viśāradā ||

ṣaḍbhirmāsaistathā candraḥ rāhuṇā grasyate punaḥ |

tato dvādaśame māse varṣaśabdaḥ prakīrtitaḥ ||

tato dvādaśa varṣāṇi mahāvarṣaṃ taducyate |

viparītā grahanakṣatrā dānavendrāśca prakīrttitā ||

tato dvādaśame abde kurvantīha śubhāśubham |

ekapakṣe yadā rāhurasurendraḥ pradṛśyate ||

samastaṃ vyastavinyastaṃ śaśibhāskaramaṇḍalau |

mahāntaṃ śastrasampātaṃ dṛśyate vasidhātale ||

evamādyāṃ sadā nityaṃ kālekāle prayojayet |

aneke bahudhā caiva vighnā dṛśyanti dāruṇāḥ ||

prāpte kāle yugānte vai adhārmiṣṭhe lokabhājane |

samastaṃ candramasaṃ grastaṃ mūlanakṣatramāśritam ||

rātrau saṅgrahaścaiva astameti sa candramā |

divā vā yadi vā bhānorastameti sa pīḍitaḥ ||

raviṇe candramasaścaiva arddharātre tu sagrahe |

astamanti yadā bhītā dānavendrasya cchāyayā ||

hanyate pūrvadeśastho rājā duṣṭo na saṃśayaḥ |

svakaṃ vā mṛtyubhayaṃ tasya parairvā sa vilupyate ||

mlecchānāmadhipatiścaiva pūrvadeśaṃ vilumpate |

udrā janapadā sarve udrāṇāmadhipatistathā ||

aśvinyā yadi dṛśyeraṃ rohiṇyāṃ bharaṇīstathā |

kṛttikāso yadā dṛśyau grahau candradivākarau ||

vividhāḥ śleṣmikā rogā paittikā vātamudbhavā |

vyatimiśrāstathā cānye jāyante sarvadehinām ||

vividhā rogamutthānā dṛśyate sarvabāliśām |

maghāsu yadi phalgunyo uttarā pūrvamerva tau ||

hastacitte tathā svātyāṃ viśākhāsu tathaiva ca |

eṣu candro yadā gṛhye bhāskaro vā na saṃśayaḥ ||

rāhuṇā grasyate pūrvaṃ śaśibhāskarameva tau |

prācyo + + + + + + deśādhipatistathā ||

vaṅgāṅgamāgadho rājā akṣiśūlena gṛhyate |

putro vā mṛyate teṣāṃ mṛtyurvā patnito bhayam ||

arīṇāṃ duṣṭacittānāṃ saṅghāto vā bhavet tadā |

mṛgaśirārdrapunarvasvā puṣyāśleṣau tathaiva ca ||

eṣu dṛśyati rāhurvai sūryaśaśine tathā |

māgadho nṛpatiḥ pīḍyate māgadhā janapadā tadā ||

amātyā vyādhibhayaṃ vindyād bandhakleśāṃ sapaurajām |

anurādhājyeṣṭhayoḥ sarvaṃ dṛśyeraṃ dānaveśvaraḥ ||

sarvān janapadān vyādhiṃ janayet sarvagataṃ tadā |

vadhabandhaparikleśāṃ āyāsāṃ vividhāṃstathā ||

bandharundha tatasteṣu janamukhyaistu varddhate |

pūrvāṣāḍhe śravaṇe ca uttarāṣāḍhe tathaiva ca ||

bhānormaṇḍalaṃ vyasto'sau śaśine raktabhāvatā |

grahasyāgamaṃ nityaṃ durbhikṣaṃ copajāyate ||

śravaṇadhaniṣṭhanakṣatrapūrvabhadrapadam |

śatabhiṣeṣu yadā candra bhāno vā yadi gṛhyate ||

kṛṣṇabhāvaṃ samāśritya grahasyāgamanaṃ viduḥ |

mahāntaśokamāyāsaṃ durbhikṣaṃ ca samantataḥ ||

sarvāṃ janapadāṃ vidyād rājacauramahad bhayam |

revatyāmatha nakṣatre uttarābhadrapadā yadā ||

rāhuṇā grasyate pūrvaṃ śaśinau bhāskaramaṇḍalau |

paścād bhāno'tha vinyastaḥ pakṣenekena dṛśyate ||

rājyād bhraśyate sarvaḥ māgadho nṛpatiḥ patiḥ |

ete ca kathitā cihnā rāhorāgamanaṃ yadā ||

diśāsu yāsu gṛhṇāti śaśino bhāskaramaṇḍalam |

teṣu teṣu tadā deśe utpadyante śubhāśubham ||

ya eva bhūtale kampā kathitā lokacihnitā |

grahoparāge taṃ vindyāt tatra tatra śubhāśubham ||

dhūmikā vṛṣṭihetuḥ syād divasātye'tha pañca vai |

tato'rddhaṃ lokataḥ cintā tīrabhuktisamāśṛtā ||

naśyante janapadāḥ sarvā vyādhisambhavamālayā |

nṛpatiścāpi naśyeta gaṅgātīra uttare ||

himavantastathā kukṣau durbhagajvaramāśṛtā |

bhūpālā cāpi vinyastā kohu pālāḥ samantataḥ ||

gaṅgāyā uttare tīre tīrabhuktipatistadā |

vividhaiḥ śokasantāpaiḥ mṛyate'sau narādhipaḥ ||

saputrabhāryayā sārddhaṃ naśyate'sau narādhipaḥ |

nakṣatreṣu yeṣu kampo vai teṣu dhūmaṃ samādiśet ||

diśaḥ sarvāsu dhūmāśca ghorā vardalavarjitā |

pañcāhā samatikrāntā bahudevasike sadā ||

naśyet parasparā martyā gocarā mānuṣodbhavā |

na dṛṣṭistatra pravartante mānuṣāṇāṃ parasparam ||

vindyānmahad bhayaṃ tatra sarāṣṭraṃ nṛpatiṃ hanet |

yeṣu evaṃ bhavet kampaḥ ulkāpāta samantataḥ ||

paryeṣāṃ cāpi vinyastaṃ dvitriścaiva dāruṇaḥ |

rātrau indradhanuścaiva śvetapakṣaṃ yadi vāyasam ||

śuklavarṇo'tha kṛṣṇo vai kṛṣṇo śuklo'tha dṛśyate |

viparītā pakṣiṇo varṇā viparītā ṛtunisvanā ||

viparītāḥ pakṣiṇaḥ santi yatra tatra mahad bhayam |

dvipadāścatuṣpadāścaiva sarve bahupadāpadā ||

pakṣiṇaḥ tiryak prāṇā viparītāstu mahābhayam |

ūrdhvatuṇḍā tathā śvānā ravante ca muhurmuhuḥ ||

divā vā yadi vā rātrau yatra tatra mahābhayam |

evaṃprakārā anekāśca bahudhā yatra prakalpitā ||

anāvṛṣṭirbhavet tatra rājñāścakraṃ vinaśyati |

yathā hi jātakarmākhyātaṃ prāṇināṃ ca śubhāśubham ||

tathotpātā tato jātā kurvantīha śubhāśubham |

nānyathā dṛśyate kiñcinnimittaṃ pūrvahetunā ||

nāhetukaṃ pravartante vighnā utpātasambhavā iti ||

āryamañjuśriyamūlakalpād bodhisattvapiṭakāvataṃsakā-

nmahāyānavaipulyasūtrāddvāviṃśatitama nimitta-

jñānajyotiṣapaṭalavisaraḥ

parisamāpta iti ||

