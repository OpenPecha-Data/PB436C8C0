atha dvicatvāriṃśaḥ paṭalavisaraḥ |

atha khalu bhagavāṃ śākyamuniḥ punarapi śuddhāvāsabhavanamavalokya, mañjuśriyaṃ kumārabhūtamāmantraye
sma | asti mañjuśrīḥ ! tvadīyasarvasādhanopayikamaṇḍalavidhāne sarvamantratantreṣu
mudrāpaṭalasamayarahasyam yaiḥ sarvasantrāsamayaṃ nātikramanti, samayasañcoditamanupraviṣṭā
bhavanti sarvalaukikalokottaramaṇḍaleṣu sāmānyasādhanopayikasarvamantratantreṣu sarve
sudahyete paramarahasyatamā paramasaubhāgyatamā paramāścaryādbhutatamāḥ | yairvinā na śakyante
sarvamantrā ārādhayituṃ sādhayitum | pūrvaṃ sarvatathāgatairbhāṣitavantaḥ | etarhi ahaṃ
ca bhāṣiṣye sarvasattvānāmarthāya hitāya sukhāya lokānukampāyai mahato janakāyasyārthāya
sarvamantrajāpināṃ mahāmantrako śanityautsukyadharmadhātvacintyamahāyānanairātmyadharmameghamanupraveśanatāyai
katamaṃ ca tat bhāṣiṣye'ham ||

śṛṇu mañjurava ! sarvaguhyamudrāsamoditām |

yathā tathā svayaṃ vācyaṃ purā gītamṛṣisattamaiḥ ||

kṛtsnamudrāgaṇaṃ hyagraṃ guhyamantrārthināṃ sadā |

sarvakāleṣu yojyedaṃ sarvakarmeṣu maṇḍale ||

atha mañjuravaḥ śrīmāṃ vihasan paṅkajekṣaṇaḥ |

nirīkṣa sugataṃ śreṣṭhaṃ sarvadharmīśvaraṃ prabhum ||

kṛtāñjalipuṭo vīraḥ jinaputro maharddhikaḥ |

uvāca madhurāṃ vāṇīṃ divyaśabdārthabhūṣitām ||

sādhu sādhu mahāprājña ! dharmacakrānubartakam |

dharmatattvārthamantratvaṃ yastvaṃ bhāṣayase vibhoḥ ||

evamuktvā tu sugataṃ śākyasiṃhaṃ narottamam |

atha mañjuravaḥ śrīmāṃ tūṣṇīṃ tasthustadantare ||

ityāha bhagavāṃ buddho dharmadhātveśvarastadā |

śṛṇotha bhūtagaṇāḥ ! sarvaiḥ ! devasaṅghā ! maharddhikā ! ||

maṇḍale bhuvi martyānāṃ daridrā vātha duḥkhitām |

ālikhantānāṃ bhuvi mudrāṇāṃ sānnidhyaṃ vo bhaviṣyatha ||

ye ca vai sarvabuddhānāṃ pratyekārhathakhaḍgiṇām |

śrāvakānāṃ tu ye mudrāḥ kathitā munivaraiḥ ||

sarvalaukikamudrāstu jinābjakulavajriṇa |

sarvamudrāstu sarvatra sarvakarmeṣu yojitā ||

tānahamabhisaṃkṣepād vakṣye'haṃ sarvamantriṇām |

yat pūrvaṃ kathitaṃ mantraṃ sarvaṃ maṇḍale ca karmasu ||

sthānaṃ homo japaḥ karma taṃ tathaiva prayojayet |

maṇḍale ādito lekhya mudro'yaṃ buddhanirmitaḥ ||

sitaṃ chatro'tha buddhānāṃ samantajvālo'tha bhūṣaṇam |

pañcaraṅgikacūrṇaistu samantānmaṇirājitam ||

vicitraraṅgojjvalaṃ śreṣṭhaṃ indrāyudhasamaprabham |

eṣa mudro mahāmudro buddhānāṃ mūrddhajo varaḥ ||

tasya dakṣiṇataḥ pātraṃ samantājjyotimālinam |

tadanantare khakhavarakaḥ daṃṣṭrā jībarajo para ||

śrīvatsasvastikaścakrakarakaṃ cāpi varṇitam |

pustako dhvajamityāhuḥ patākaṃ ca tadantare ||

ghaṇṭā paścimajo mudraḥ kathitaṃ lokapuṅgavaiḥ |

chatre vāmataḥ padmaṃ maṇimudro tadantare ||

tadantare vajramityāhustrisūcyākārasambhavam |

utpalaṃ tu gatāmudraḥ salilaḥ salilāśritaḥ ||

toyaśca tadantye vai toyadhārābhiniḥśritaḥ |

tadante kuṇḍalau jñeyau bhūṣālau śobhanau tathā ||

tadante'tha mahāśailaḥ caturatno'tha ujjvalaḥ |

tadante mahodadhirlekhyaḥ vicitro raṅgojjvalaḥ ||

tadante'tha mahāvṛkṣaḥ saphalo dalabhūṣitaḥ |

eṣa bṛkṣo mahāmudro vāmapārśva jāntajām ||

sitātapatro'tha buddhānāṃ mudrohyukto varograjaḥ |

mantre'tha khaḍgināṃ jñeyaḥ pratyekajinayo varaḥ ||

cīvaraṃ mudravaro hyuktaḥ sarvaśrāvakasambhavaḥ |

āryāṇāmarhatāṃ loke daṃṣṭrā caiva pragīyate ||

tatphalodadhigatāṃ loke śrīvatso mudramiṣyate |

khakharakaśca mahāmudraḥ patyekajinajo'paraḥ ||

dharmacakro'tha mudro vai sarvadṛṣṭividālakaḥ |

kathitaṃ dharmamudraṃ tu kārakākṣepajaḥ smṛtaḥ ||

prajñāpāramitāṃ loke jinadhāturmudro'tha pustakaḥ |

dhvajapatākā mahāmudrau vighuṣṭau lokapūjitau ||

sarvākṛṣṭau mahāvīryau sarvamuṣṇīṣasambhavau |

ghaṇṭāpaścimo mudraḥ pratyekārhamūrdhajaḥ ||

buddhamudre tu vāme vai padmo lokeśasambhavaḥ |

munimudrastathā jñeyaḥ samantajyotilābhine ||

vajraṃ vajriṇemudrā bodhisattvasya dhīmataḥ |

utpalaṃ mañjughoṣasya kuṇḍalaḥ kṣitigarbhiṇye ||

mahātoyato mudraḥ kathito gaganālaye |

mahāśailo'tha mudreyaṃ sarvadṛṣṭividāline ||

mahodadhi tathā mudra sugatātmaja ! sāgare |

mahāvṛkṣastathā mudra udghuṣṭo lokaviśrutaḥ ||

sarvāṃśca jinaputrāṃstu mudro'yaṃ tribhavālaye |

ghaṇṭāsamīpaje sthāne ālikhejjinavarṇitam ||

mudraṃ sarvamudrāṇāṃ caturasrākārasambhavam |

vicitraṃ raṅgajopetaṃ cāruvarṇaṃ virājakam ||

+ + + + + samantānmaṇibhūṣitam |

jvālāmālinaṃ dīptaṃ pañcaraṅgojjvalaṃ śubham ||

piṇḍikākāramudyantaṃ indumarkanibhaṃ śubham |

+ + + + + virājantaṃ mahādyutim ||

eṣa mudro mahāvīryaḥ sarvamantrālayaḥ śubhaḥ |

trividhānāṃ tu mantrāṇāṃ jyeṣṭhamadhyamakanyasām ||

sthāno'yaṃ mudramukhyoktaḥ sarvakarmārthasādhakaḥ |

etadabhyantaraṃ lekhyo mahāmudrāgarbhamaṇḍale ||

yo yasya maṇḍale mantraḥ saṃyoktā lokaviśrute |

tadeva madhye ālekhyaṃ chatrasyeva mahītale ||

tanmadhye maṇḍale cāpi rūpakaṃ mudrameva vā |

varadā rūpakā lekhyā mañjughoṣodayastathā ||

sarve vai mantranāthāstu sarvamantrārthavā sadā |

na ced bhuvi mudrāṇāmālikhed vidhiceṣṭitām ||

tannyastau pūrṇakumbhastu vijayetyāhurmanīṣiṇaḥ |

bahiḥsthā maṇḍale cāpi mudrāmālikhed vratī ||

yathoktaiḥ pūrvanirdiṣṭairdvitīye maṇḍale japī |

sthāneṣveva sarvatra digvidiśaścāpi sarvataḥ ||

ālikhet sarvadevānāmṛṣiyakṣagarutmanām |

mudrāmālikhed dhīmāṃ piśācoragarākṣasām ||

paratīrthyematāṃ siddhāṃ kinnarā kaṭapūtanām |

kravyādavyantarāṃścaiva sakūṣmāṇḍaṃ dūṣako nārakotsahām ||

sarvasattvāṃ bhṛvāṃścaiva rūpārūpyakāmajām |

dvitīye maṇḍale nityaṃ ārūpyaṃ surajodbhavam ||

ālikhenmudranityāgraṃ trikoṇākārasambhavam |

pūrvāyāṃ diśi māsṛtya rekhamāśliṣṭamujjvala ||

etat suramukhyānāmārūpyānāṃ maharddhikām |

mudrā samādhijetyāhurādibuddhaistu varṇitam ||

tatottare tu tathā rekhe brahmaṇaḥ padmajodbhava |

rūpāvacaramityāhurmantraṃ tribhuvanālaye ||

tadeva dakṣiṇā rekhā garbhamaṇḍalato bahiḥ |

dakṣiṇaṃ diśamāśṛtya mudreḥ kāmajo varaḥ ||

nirdiṣṭo munimukhyaistu kāmadhātveśvare pare |

mudro'yaṃ nirmito loke sarvadevasamandire ||

rudrendravasumukhyānāṃ viṣṇutīrthyāṃ digambarām |

arkavāsavamauṣadhyāṃ vivaśvayamacihvitām ||

lokapālāṃ bahistāṃ tāṃ yathāmandiradikṣu tām |

tathācālikhet sarvāṃstathā mudrāṃstu yojayet ||

yo yasya vāhanaḥ khyātaḥ praharaṇāveṣadhāriṇam |

taṃ tathaiva tathā mudro nirdiṣṭo lokapūjitaiḥ ||

eṣa mudragaṇo hyuktaḥ sarvalokottaraḥ śubhaḥ |

laukikāmatha sarvatra sarvakarmeṣu sādhakaḥ ||

nirdiṣṭā mudramukhyāśca sarvamudro'tha mantriṇām |

ālekhya tu bhuvi marttyaistu jāpibhiḥ siddhikāmadaiḥ ||

— bodhitattvalipsuriti ||

bodhisattvapiṭakāvataṃsakāt mahāyānavaipulyasūtrāt

āryamañjuśriyamūlakalpāt catvāriṃśatimaḥ

mahākalparājavisarāt

sarvakarmasādhanopayikaḥ

parisamāpta iti |

