atha saptadaśaḥ paṭalavisaraḥ |

atha khalu bhagavān śākyamuniḥ sarvatathāgatavikurvitaṃ nāma samādhiṃ samāpadyate sma | samanantarasamāpannasya
bhagavataḥ śākyamuneḥ ūrṇākośād raśmayo niścarati sma | nīlapītāvadātamāñjiṣṭhasphaṭikavarṇaḥ
| sarvaṃ cedaṃ budhakṣetramavabhāsya, sarvalokadhātvantarāṇi cālokayitvā,
sarvagrahanakṣatrāṃśca muhūrtamātreṇa jihmīkṛtyākṛṣṭavā| ākṛṣṭā ca svakasvakā sthānāni
sanniyojya tat parṣanmaṇḍalaṃ buddhādhiṣṭhānenākṛṣya ca, tatraiva bhagavataḥ śākyamunerūrṇākośāntardhīyate
sma | sarvaṃ ca grahanakṣatratārakāḥ jyotiṣoruparudhyamānā ārtā bhītā
bhagavantaṃ śākyamuniṃ prajagmuḥ | kṛtāñjalayaśca tasthure prakampayamānā muhurmuhuśca dharaṇitale
prapatanamānāḥ ||

atha bhagavān śākyamuniḥ sarveṣāṃ grahanakṣatratārakājyotiṣāṇāṃ ca bāliśopajanitabuddhīnāṃ ca
dehināmanugrahārthaṃ vācamudīrayate sma | śṛṇvantu bhavanto mārṣāḥ ! devasaṅghā samānuṣāḥ
! karma eva sattvānāṃ vibhajate lokavaicitryam | yaśca budhānāṃ bhagavatāṃ vajrakāyaśarīratāmabhiniṣpattiryaśca
sasurāsurasya lokasya bhramatsaṃsārāṭavīkāntārapraviṣṭasya lokasya
vicitraśarīratāmabhiniṣpattiḥ sarvedaṃ karmajaṃ śubhāśubhaṃ nibandhanam | na tatra kartā
kārakaḥ īśvaraḥ pradhāno vā puruṣā sāṅkhyāpasṛṣṭo vā pravartate kiñcid varjayitvā tu karmajaṃ
sarvakarmapratyayajanito hetumapekṣate | sa ca hetupratyayamapekṣate | evaṃ pratītyasamutpattipratyayānto'nyamupaśliṣyate
śleṣmāṇāṃ ca bhūtābhiniṣpattimahābhūtāṃ janayate | te
ca mahābhūtā skandhāntaramanādigatikāt pratipadyante | prapannāśca gatideśāntaraṃ vistaravibhāgaśo'bhyupapadyante
| kālāntaroparodhavilomatājñānavahnimīritā karmoparacitavāsanā aśeṣamapi
nirdahante | tridhāyānasamatā niḥprapañcatāṃ samatinirharante | mahāyānadīrghakāloparacitakarma
svakaṃ madhyakālapratyekakhaḍgināṃ svayambhu jñānaṃ pravartate | paraghoṣānupravṛttiśravaśrāvakānāṃ
hrasvakālācirādhirājyaṃ tenātyapravṛttidharmāntaraṃ buddhireva pravartate
bāliśānāṃ vimohitānām ||

atha ca punarvicitrakarmajanito'yaṃ lokasanniveśadeśaveṣoparataḥ śivaṃ nirjarasampadamaśokavirajakarmalokasiddhimapekṣate
| vimalaṃ mārgavinirmuktamaṣṭāṅgopetasuśītalaṃ karma eva kurute
karma nānyaṃ karmāpekṣate ||

karmākarmavinirmukto niḥprapañcaḥ sa tiṣṭhati |

tridhā yānapravṛttastu nānyaṃ śāntimajāyate ||

trividhaiva bhavenmantraṃ tridhā karma prakīrttitā |

trividhaḥ phalaniṣpattistrividhaiva vicāraṇā ||

viparītaṃ tridhā karma trividhaiva pradṛśyate |

kuśalaṃ tat trividhaṃ proktaṃ punastantre pradṛśyate ||

punareva vidhaṃ gotraṃ mantrāṇāmāspadaṃ śāntam |

śāntaṃ nirvāṇagotraṃ tu buddhānāṃ śuddhamānasām ||

tadeva karma pratyaṃśaṃ mantrāṅge prakīrtitaḥ |

jyotiṣāṅgaṃ tathā loke sidhihetoḥ prakalpitam ||

tadeva aṃśaṃ karmaṃ vai pratyayāṃśe pravartate |

yathā hi śālī vrīhīṇāmaṅkureṇa vibhāvyate ||

tathā hi siddhadravyāṇāṃ lakṣaṇena vibhāvyate |

yathā hi śuklo varṇastu vyavahāreṇa prakalpyate ||

tathāhi jyotiṣayuktīnāṃ vyavahārthaṃ prakalpyate |

sarvataḥ sarvayuktīnāṃ karma evaṃ praśaṃsitam ||

na tat karma vinā cihnaiḥ kvacid dehaḥ saṃsthitaḥ |

cihnaiśca caritaiścāpi jātakairgotramāśṛtaiḥ ||

vividhaiḥ śakunairnityaṃ tat karmaṃ copalabhyate |

na kvacid vigrahī karma antalīno'nyalakṣyate ||

jvaritaḥ sarvato janturvikāraiścopalakṣyate |

evaṃ dehe samāsṛtya karma dṛśyati dehinām ||

śubhāśubhaphalācihnajātakāstu prakīrttitāḥ |

vividhā śakunayaḥ sattvā vividhā karmamudbhavā ||

balakāla tathā yātrā vividhā prāṇināṃ rutā |

śubhāśubhaphalā + + + + + ++ ++ + + + sadā ||

siddhyasiddhinimittaṃ tu pratyayārthamavekṣate |

nimittaṃ caritaṃ cihnaṃ pratyayeti prakalpitam ||

tasmāt sarvaprayatnena pratyayaṃ tu apekṣate |

yajjāpinā satā mantre sidhihetorapekṣayet ||

karmasvakānyatāni avyaṅgāni lakṣayet |

alakṣitaṃ tu sarvaṃ vai vighrakarmaiḥ sudāruṇaiḥ ||

tasmāt sarvāṇyetāni aṅgānīti munervacaḥ |

sālendrarājaḥ sarvajño bodhimaṇḍe samāviśet ||

mantraṃ udīrayāmāsa sarvavighnapranāśanam |

duḥsvapnaṃ durnimitaṃ tu duḥsahaṃ ca vināśanam ||

tasya bodhigataṃ cittaṃ sarvajñasya mahātmane |

māreṇa duṣṭacittena kṛto vighno mahābhayoḥ ||

animittaṃ tena dṛṣṭaṃ vai tarormūle mahābhayam |

animittāt tasya jāyante anekākārabhīṣaṇāḥ ||

tasya puṇyabalādhānā cirakālābhilāṣiṇā |

tena mantravarṇa tasya balāsau bhagnāśau namuciṃstadā ||

ṛddhimanto mahāvīryā saṃvṛto'sau mahādyutiḥ |

tasya mantraprabhāvena lipse bodhimuttamām ||

sa eva vakṣyate mantraḥ durnimittopaghātanam |

duḥsvapnaṃ duḥsahaṃ caivaṃ duṣṭasattvanivāraṇam ||

śṛṇvantu devasaṅghā vai grahanakṣatrajyotiṣām |

mantrarāṭ bhāṣitaḥ pūrvaṃ śālendreṇa jinena vai |

nigrahārthaṃ ca duṣṭānāṃ grahanakṣatratārakām |

bhūtāṃ caiva sarveṣāṃ saumyacittāṃ prabodhanām ||

śṛṇvantu bhūtagaṇāḥ sarve ye kecit pṛthivīcarāḥ |

apadā bahupadā vāpi dvipadā vāpi catuḥpadā ||

sarve saṃkṣepataḥ sattvā ye kecit triṣu sthāvarāḥ |

namaḥ samantabuddhānāmapratihataśāsanānām ||

om kha kha khāhi khāhi | hum hum | jvala jvala| prajvala prajvala | tiṣṭha tiṣṭha | ṣṇīḥ phaṭ
phaṭ svāhā |

eṣa buddhāddhyuṣito mantraḥ jvāloṣṇīṣeti prakīrtitaḥ |

yāni karmasahasrāṇi aśīti nava pañca ca ||

karoti vividhāṃ karmāṃ sarvamaṅgalasammataḥ |

duḥsvapnān durnimittāṃstu sakṛjjāpena nāśayet ||

karoti aparāṃ karmāṃ sarvamantreṣu svāminaḥ |

vaśitā sarvasattvānāṃ buddho'yaṃ prabhavo guruḥ ||

smaraṇādasya mantrasya sarve vighnāḥ praṇaśyire |

devātidevasambuddha ityuktvā munisattamaḥ ||

muhūrtaṃ tasthure tūṣṇīṃ yāvat kālamudīkṣayet |

tasthure devasaṅghāśca śuddhāvāsoparistadā ||

sarveṣāṃ devamukhyānāṃ nakṣatragrahatārakām |

samayaṃ jagmu te bhītā uṣṇīṣo mantrabhāṣitāḥ ||

tulyavīryo mahāvīrya uṣṇīṣākhyo mahāprabhāḥ |

śatapañcacatuṣkāṃ vā saptāṣṭā navatistathā ||

dviṣaṣṭi pañcasaptānyā uṣṇīṣendrāḥ prakīrtitāḥ |

etat saṅkhyamasaṅkhyeyā rājāno mūrdhajā śubhā ||

teṣa tulyo ayaṃ mantraḥ jinamūrdhajajā iti ||

āryamañjuśriyamūlakalpād bodhisattvapiṭakāvataṃsakāt

mahāyānavaipulyasūtrāt pañcadaśamaḥ

karmasvakapratyayapaṭalavisaraḥ parisamāpta iti |

