athaikatriṃśaḥ paṭalavisaraḥ |

atha khalu bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate
sma | śṛṇu mañjuśrīḥ kumārapūrvanirdiṣṭaṃ padaṃ sattvāviṣṭānāṃ caritaṃ śubhāśubhaṃ
nimittaṃ ca vakṣye ||

atha khalu mañjuśrīḥ kumārabhūtaḥ utthāyāsanād bhagavataścaraṇayornipatya murdhnimañjaliṃ kṛtvā
bhagavantametadavocat | tat sādhu bhagavāṃ vadatu sattvānāṃ parasattvadehasaṅkrāntānāmāryadivya
etisiddhagandharvayakṣarākṣasapiśācamahoragaprabhṛtīnāṃ vicitrakarmakṛtaśarīrāṇāṃ
vicitragatiniśritānāṃ vividhākārānekacihnānāṃ manuṣyāmanuṣyabhūtānāṃ cittacaritāni samayo
bhagavāṃ samayaḥ sugataḥ | yasyedānī kālaṃ manyase | evamukto mañjuśriyaḥ kumārabhūto tūṣṇīmbhāvena
svake āsane tasthuḥ adhyeṣya jinavaraṃ lokanāyakaṃ jinasattamaṃ gautamamiti ||

atha bhagavāṃ śākyamuniḥ sattvānāṃ cittacaritanimittajñāna cihnaṃ kālaṃ ca bhāṣate sma ||

paradehagataḥ sattvaḥ ākṛṣṭo mantrayuktibhiḥ |

kecidāhāralobhena gṛhṇante mānuṣaṃ bhuvi ||

apare kruddhacittā vai pūrvavairātra cāpare |

gṛhṇante mānuṣāṃ loke bhūtalesmiṃ sudāruṇāḥ ||

vītarāgā tathā nityaṃ kāruṇyāt samayā punaḥ |

avatāraṃ martyaloke'smiṃ gṛhṇate mānuṣāṃ śubhām ||

praśastāṃ śubhamavyaṅgāṃ narāṇāṃ varṇasādhikām |

udayantaṃ tathā bhāno teṣāmāveśamucyate ||

avatārāsteṣu kāle'smiṃ bhānorastamane niśā |

rātryāṃ ca prathame yāme sitapakṣeṣu dṛśyate ||

praśastā śubhakarmāṇāṃ ye narā dhārmikāḥ sadā |

śucidakṣasamāyuktā avatārasteṣu dṛśyate ||

āviṣṭāstu tato martyā vītarāgairmaharddhikaiḥ |

śucideśe jane cavai śubhe nakṣatratārake |

praśaste divase vāre śaklapakṣe śubhe'hani ||

śuklagrahasaṃyukte tithau pūrṇasamāyute |

paripūrṇe tathā candre avatāraṃ teṣu dṛśyate ||

avatīrṇasya bhave cihnaḥ vītarāgasya maharddhike |

ākāśe tālamātraṃ tu pṛthivyāmutplutya tiṣṭhate ||

paryaṅkopaviṣṭo'sau dṛśyate niyatāśraye |

nānādivyamatulyādyā brāhmārkarṇasukhāstathā ||

vadate'sau mahāsattvo yatrāsau pīḍadhiyosthitaḥ |

uṣṇīṣamudrairākṛṣṭaḥ patate'sau mahītale ||

mahīmaspṛśyatastiṣṭhedarghaṃ dadyāttu tatkṣaṇāt |

jātīkusumasanmiśraṃ śvetacandanakuṅkumam ||

misṛtaṃ udakaṃ dadyādarghaṃ pādyaṃ tu tatkṣaṇam |

praṇipatya mahīṃ mantrī adhyeṣye hitakāmyayā ||

adhyeṣṭo hi saḥ sattvo vītamatsaracetasaḥ |

vācaṃ prabhāṣate divyāṃ anelāṃ karṇasukhāṃstathā ||

yathepsaṃ tu tataḥ pṛcche mantrajñe hi viśāradaḥ |

na bhetavyaṃ tatra kāle tu mañjughoṣaṃ tu saṃsmaret ||

mudrāṃ pañcaśikhāṃ baddhvā anyaṃ voṣṇīṣasambhavam |

diśābandhaṃ tataḥ kṛtvā dityūrdhvamadha eva tu ||

tato'sau sarvavṛttāntamadhyāntaṃ ca pravakṣyate |

ādimadhyaṃ tathā kālaṃ bhūtaṃ tathyamanāgatam ||

vartamānaṃ yathābhūtaṃ ācaṣṭe'sau mahādyutiḥ |

animiṣākṣāstathā stabdhaḥ prekṣate'sau bhītavidviṣaḥ ||

yastenoditā vācā satyaṃ taṃ nānyathā bhavet |

siddhisādhyaṃ tathā dravyaṃ yoniṃ sa nicayaṃ gatim ||

pratyekabodhimarhatvaṃ mahābodhiṃ niyataṃ ca tat |

buddhatvagotraniyataṃ + + + + + + + ++ + + + + ||

agotraṃ caiva kālaṃ vai bhavyasattvamaharddhikam |

sarvaṃ so kathaye satyaṃ samayenābhilakṣitaḥ ||

lakṣaṇamātraṃ kathed yogī nānyakālamudīkṣayet |

etatkṣaṇena yat kiñcit prārthaye saumanasātmanā ||

tat sarvaṃ labhate kṣipraṃ mantrasiddhiśca kevalā |

prāpnuyāt sarvasampattiṃ yatheṣṭāṃ cābhikāṃkṣitam ||

visarjya mantrī tat kṣipramarghaṃ datvā tu sammatām |

pātrasaṃrakṣaṇāṃ kuryād vidhidṛṣṭena karmaṇāṃ ||

patitaṃ dehamatvā vai śayānaṃ caiva mahītale |

uṣṇīṣamudrayā yuktaṃ mantraṃ caiva jinocitam ||

tenaiva rakṣāṃ kurvīta mudrāpañcaśikhena vā |

svasthadehastadā sattva ucchiṣṭena mahītale ||

sarvamāviṣṭasattvānāṃ rakṣā eṣā prakalpitā |

aśaktā duṣṭasattvā vai hiṃsituṃ pātraniśrite ||

rakṣā ca mahatī hyeṣā jantūnāṃ pātrasambhavām ||

vācā tasya madhyasthā madhyadeśe prakīrtitā ||

devayoniṃ samāsṛtya akaniṣṭhādyāśca rūpiṇām |

ete'nye tāni cihnāni dṛśyante rūpasambhavām ||

kāmadhātveśvarā ye tu kāmināṃścaiva divaukasām |

tato hīnā gatiścihnā vācā caiva samādhurā ||

tato bhūniṣpannā vimānasthā sadivaukasām |

vācā kāśipurīṃ teṣāṃ yakṣāṇāṃ ca samāgadhim ||

aṅgadeśāṃ tathā vācā mahoragāṇāṃ prakīrttitā |

pūrvīṃ vācā bhavet teṣāṃ garuḍānāṃ mahaujasām ||

tathā vaṅge samā jātā yā vācā tu pravarttate |

kinnarāṇāṃ tathā vācā sā vācā parikalpitā ||

yauddhrī vācā bhavennityaṃ siddhavidyā sakhaḍgiṇām |

vidyādharāṇāṃ tu sā vācā + + + + + + + + + + + + + ||

ṛṣīṇāṃ tu kāmarūpī tu vācā viśvarūpiṇām |

pañcābhijñaṃ tu sā vācā ṛṣīṇāṃ parikalpitā ||

yā tu sāmā taṭī vācā yā ca vācā harikelikā |

avyaktāṃ sphuṭāṃ caiva ḍakārapariniśritā ||

lakārabahulā yā vācā paiśācīvācamucyate |

karmaraṅgākhyadvīpeṣu nāḍikesaramudbhave ||

dvīpavāruṣake caiva nagnavālisamudbhave |

yavadvīpivā sattveṣu tadanyadvīpasamudbhavā ||

vācā rakārabahulā tu vācā asphuṭatāṃ gatā |

avyaktā niṣṭhurā caiva sakrodhāṃ pretayoniṣu ||

dakṣiṇāpathikā vācā andhrakarṇāṭadrāviḍā |

kosalāḍavisattveṣu saihale dvīpamudbhavā ||

ḍakāre rephasaṃyuktā sā vācā rākṣasī smṛtā |

tadanyadvīpavāstavyaiḥ mānuṣyaiścāpi bhāṣitam ||

sa eṣa vacanamityuktvā mātarāṇāṃ mahaujasām |

pāścamī vāca nirdiṣṭā vaidiśīścāpi mālavī ||

vatsamatsārṇavī vācā śūrasenī vikalpitā |

daśārṇavī cāpi pārvatyā śrīkaṇṭhī cāpi gaurjarī ||

vācā nirdiṣṭā ādityādyāṃ grahottamām |

tadanyāṃ grahamukhyāṃ tu pāriyātrī vikalpitā ||

arbude sahmadeśe ca malaye parvatavāsinām |

khaṣadroṇyāṃ tu sambhūte jane vācā tu yādṛśī ||

tādṛśī vāca nirdiṣṭā kūṣmāṇḍādhiyonijam |

śaraṣasa sambhūtā yaralāvakamudbhavā ||

ghakāraprathitā yā vācā dānavānāṃ vinirdiśet |

kaśmīre deśasamudbhūtā kāviśe ca janālaye ||

sarve kulodbhūtā vajrapāṇikulodbhitā |

teṣāṃ mantramukhyānāṃ sarveṣāṃ vācamiṣyate ||

tathābjamadhyadeśasthā kulayonisamāsṛtā |

vācā gaticihnāśca dṛśyante abjasambhavā ||

pūrvanirdiṣṭamevaṃ syāt jinamantrā vikalpitā |

vītarāgāṃ tu ye cihnā te cihnā jinasambhavā ||

yatra deśe bhaved vācā tatrasthā gaticeṣṭitā |

tadeva nirdiśet sattvaṃ taccihnaṃ tu sarvataḥ ||

himādreḥ kukṣisaṃviṣṭā gaṅgātīre tu cottare |

yakṣagandharvaṛṣayo jane vācā pradṛśyate ||

vindhyakukṣyadrisambhūtā gaṅgātīre tu dakṣiṇe |

śrīparvate tathā śaile sambhūtā ye ca jantavaḥ ||

rākṣasostārakapretā vikṛtā mātarāstathā |

ghorarūpā mahāvighnā grahāścaiva sudāruṇām ||

paraprāṇaharā lubdhā tajjanodvācasambhavā |

tatra deśe tu ye cihnā taddeśe gaticeṣṭitā ||

tadvācavācino duṣṭā āviṣṭānāṃ viceṣṭhitam |

ete cānye ca bahavo tacceṣṭāgaticeṣṭinaḥ ||

vicitrākārarūpāśca vividhākāracihnitā |

vividhasattvamukhyānāṃ vividhāyonimiṣyate ||

etadāviṣṭacihnaṃ tu lakṣaṇaṃ gaticihnitam |

sarveṣāṃ tu prakurvīta mānuṣāṇāṃ sukhāvaham ||

rakṣārthaṃ prayoktavyā kumāro viśvasambhavaḥ |

ṣaḍakṣareṇaiva kurvīta mantreṇaiva jāpinaḥ ||

mahāmudrāsamāyuktaṃ + + + + + + + + + ++ |

pañcacīrāsu vinyastaḥ mahārakṣo kṛtā bhaviṣyati ||

āryamañjuśriyamūlakalpād bodhisattvapiṭakāvataṃsakāt

mahāyānavaipulyasūtrāt ekūnatriṃśatimaḥ āvi-

ṣṭaceṣṭavidhiparivartapaṭavisaraḥ

parisamāptaḥ iti ||

