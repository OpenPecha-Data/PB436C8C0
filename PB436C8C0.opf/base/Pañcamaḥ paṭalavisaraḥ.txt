pañcamaḥ paṭalavisaraḥ |

atha khalu bhagavān śākyamuniḥ sarvaṃ tatparṣanmaṇḍalamavalokya mañjuśriyaṃ kumārabhūtamāmantrayeta
sma | asti mañjuśrīḥ aparamapi tvadīyaṃ madhyamaṃ paṭavidhānam| tad bhāṣiṣye'ham |
śṛṇu, sādhu ca suṣṭhu ca manasi kuru ||

ādau tāvat pūrvanirdiṣṭenaiva sūtrakeṇa pūrvoktenaiva vidhinā pūrvaparikalpitaiḥ śilpibhiḥ pūrvapramāṇaiva
madhyamapaṭaḥ suśobhanena śuklena suvratena sadaśena aśleṣakauraṅgairapagatakeśasaṅkārādibhiryathaiva
prathamaṃ tathaiva tat kuryāt varjayitvā tu pramāṇarūpakāt tatpaṭaṃ
paścādabhilikhāpayitavyam ||

ādau tāvad śuddhāvāsabhavanaṃ samantaśobhanākāraṃ sphuṭitaratnamayākāraṃ sitamuktāhārabhūṣitaṃ
tasmiṃ madhye bhagavāṃśchākyamuniḥ citrāpayitavyaḥ ratnasiṃhāsanopaniṣaṇṇaḥ dharmaṃ deśayamānaḥ
sarvākāravaropetaḥ, dakṣiṇapārśve āryamañjuśrīḥ padmakiñjalkābhaḥ kuṅkumādityavarṇo
vā vāmaskandhapradeśe nīlotpalāvasaktaḥ kṛtāñjalipuṭaḥ bhagavantaṃ śākyamuniṃ nirīkṣamāṇaḥ
īṣatprahasitavadanaḥ kumārarūpī pañcacīrakopaśobhitaśiraskaḥ bāladārakālaṅkārabhūṣitaḥ
dakṣiṇajānumaṇḍalāvanataśiraḥ bhagavataśca śākyamunervāmapārśve āryāvalokiteśvaraḥ śaratkāṇḍagauro
yathaiva pūrvaṃ tathaivamabhilekhyam | kintu bhagavataśvāmaramuddhūyamānaṃ tasya
pārśve āryamaitreyaṃ samantabhadraḥ vajrapāṇirmahāmatiḥ śāntamati gaganagañjaḥ sarvanīvaraṇaviṣkambhinaśceti
| ete'nupūrvato'bhilekhyāḥ | yathaiva prathamaṃ tathaiva sarvālaṅkārabhūṣitāḥ
ciatrāpayitavyāḥ ||

teṣāṃ copariṣṭā aṣṭau buddhā bhagavantaścitrāpayivyāḥ sthitakā abhayapradānadakṣiṇakarāḥ pītacīvarottarāsaṅgīkṛtadehāḥ
vāmahastena cīvarakarṇakāvasaktā īṣadraktāvabhāsakāṣāyasunivastāḥ
samantaprabhāḥ sarvākāravaropetāḥ | tadyathā - saṅkusumitarājendrastathāgataḥ ratnaśikhiḥ
śikhiḥ viśvabhuk krakucchandakaḥ bakagrīviḥ kāśyapaḥ sunetraśceti | ityete buddhā bhagavantaścitrāpayitavyāḥ
||

dakṣiṇe pārśve bhagavata āryamañjuśriyasya samīpe mahāparṣanmaṇḍalaṃ ciatrāpayitavyam | aṣṭau
mahāśrāvakāḥ aṣṭau pratyekabuddhāḥ yathaiva pūrvaṃ tathaiva te ciatrāpayitavyāḥ | kintu
āryamahāmaudgalyāyanaśāriputrau bhagavataḥ śākyamune cāmaramuddhūyamānau sthitakāyamabhilekhyau
| evaṃ śuddhāvāsakāyikā devaputrā abhilekhyāḥ | śakraśca devānāmindraḥ sayāmaśca santuṣitaśca
sunirmitaśca śuddhaśca vimalaśca sudṛśaśca atapaśca ābhāsvaraśca brahmā ca sahāmpatiḥ
akaniṣṭhaśca evamādayo devaputrā rūpāvacarāḥ kāmāvacarāścānupūrvato'bhilekhyāḥ āryamañjuśriyasamīpasthāḥ
parṣanmaṇḍaloparicitavinyastāḥ svarūpaveṣadhāriṇo ciatrāpayitasyāḥ |
bhagavataḥ siṃhāsanastādhastātsamantānmahāparvataḥ mahāsamudrābhyudgataṃ yāvat paṭānte citrāpayitavyaḥ
| ekasmin paṭāntakoṇe sādhako yathāveṣasaṃsthānākāraḥ avanatajānukaurparaśiraḥ
dhūpakaṭacchukavyagrahastaḥ citrāpayitavyaḥ | tasmiṃśca ratnaparvate āryamañjuśriyasyādhastāt
yamāntakakrodharājā yathāpūrvanirdiṣṭamabhilekhyam | vāmapārśve bhagavataḥ siṃhāsanasyādhastād
āryāvalokiteśvarapādamūlasamīpe tasmiṃśca ratnaparvatopaniṣaṇṇā tārādevī abhilekhyāḥ
| yathā pūrvanirdiṣṭā tathā citrāpayitavyāḥ | samantāśca tatpaṭaṃ muktapuṣpāvakīrṇaṃ
campakanīlotpalasaugandhikamālatīvarṣikadhānuṣkārīkapunnāgakesarādibhiḥ puṣpairabhyavakīrṇaṃ
samantāt paṭam | upariṣṭācca paṭāntakoṇe ubhayānte dvau devaputrau mahāpuṣpaughamutsṛjamānau
vicitrarūpadhāriṇau antarīkṣasthitau vārimeghāntargatanilīnau utpatamānau sitavarṇau
abhilekhyāviti ||

etanmadhyamakaṃ proktaṃ paṭaḥ śreyārthamudbhavam |

madhyasiddhistadāyattā manujānāṃ tu bhūtale ||

yatkiñcit kṛtaṃ pāpaṃ saṃsāre saṃsarato purā |

naśyate tatkṣaṇādeva paṭaṃ darśanādiha ||

mūḍhasattvā na jānanti bhramantā gatiñcake |

paṭasyā darśanā ye tu mañjughoṣasya madhyame ||

api kilviṣakārī syāt pañcānantaryakāriṇaḥ |

duḥśīlasyāpi sidhyeyurmantrā vividhabhāṣitāḥ ||

api kṣiprataraṃ siddhi prāpnuyāt kṛtajāpinaḥ |

rogī mucyate rogād daridro labhate dhanam ||

aputro labhate putraṃ madhyame paṭadarśane |

dṛṣṭamātraṃ tadā puṇyaṃ prāpnuyād vipulaṃ mahat ||

niyataṃ devamanuṣyāṇaṃ saukhyabhāgī bhavennaraḥ |

buddhatvaṃ niyataṃ tasya janmānte ca bhaviṣyati ||

likhanā vācanāccaiva pūjajalekhanā tathā |

darśanā sparśanāccaiva mucyate sarvakilviṣāt ||

prārthanādhyeṣaṇā hyevaṃ aṭasyāsya mahādyuteḥ |

labhate saphalaṃ janmāṃ kṣipraṃ cānumodanā ||

na śakyaṃ vācayā vaktumapi kalpāgrakoṭibhiḥ |

yat puṇyaṃ prāpnuyā jantu saphalaṃ paṭadarśanāditi ||

bodhisattvapiṭakāvataṃsakrānmahāyānavaipulyasūtrād

āryamañjuśriyamūlakalpāt pañcamaḥ

paṭalavisaraḥ |

dvitīyaḥ paṭavidhānavisaraḥ samāptaḥ ||

