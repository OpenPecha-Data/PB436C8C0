atha dvātriṃśaḥ paṭalavisaraḥ |

atha khalu bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate
sma | asti mañjuśrīḥ tvadīyamantrāṇāṃ sarvatantreṣu samanupraveśasarvavidyārahasyamanekakālaguṇaśakalaphalodayamapyanubandhanimittaṃ
pramāṇato vakṣye siddhikāraṇāni | tadyathā
-

janmāntaritā siddhiḥ na siddhiḥ kālahetutaḥ |

tatpramāṇaprayogastu pūrvasambaddhamudbhavā ||

ahitāvahito siddhiḥ bhaved yuktivicāraṇam |

tvatkumārāśrayayuktiḥ dṛśyate sarvadehinām ||

atra pūrvakṛtaṃ karma yuktirityabhidhīyate |

tadyoge yuktitaḥ dhīro prāpnuyāt siddhimuttamām ||

asiddhaṃ siddhyate karma na siddhiḥ karmaṇā vinā |

karmakartṛsamāyuktaṃ saṃyuktaḥ siddhi kalpyate ||

lilebha paramaṃ sthānaṃ vidhiyuktena hetunā |

na vavre mantriṇā mantraṃ amantro mantriṇo bhavet ||

maunakarmasamācāre siddhimāpnoti puṣkalām |

jāpī bījasamāhāra ājahāra dhiyottamam ||

viyataḥ śreṣṭhatamaṃ sthānaṃ prathamaṃ gatimāpnuyāt |

viyatābhāvataḥ svastho prāpnuyā nirjarasampadam ||

nimittā kālato yasya akāle siddhikāṃkṣiṇaḥ |

na siddhistasya mantrāṇāṃ śakrasyāpi samāsataḥ ||

ahito bhūtajantūnāṃ akālākramaṇaḥ punaḥ |

na siddhistasya dṛśyate brahmaṇasyāpi mahātmanaḥ ||

tandrītṛṣṇāsamāyukto madāmānasamanvitaḥ |

śaithilyodīryamudvekṣī nityaṃ prāvyajane rataḥ ||

ālasyā mithunasaṃyogī asya siddhiḥ kuto bhavet |

surāṇāṃ guravo yadya asurāṇāṃ ca yestadā ||

te'pi sādhayituṃ mantraṃ na śakto vidhivarjitam |

vidhihīnaṃ tathā karma cittavibhramakārakam ||

tasmāt taṃ japenmantraṃ ayuktaṃ vidhinā vinā |

bālānāṃ dṛṣṭisammohaṃ janayanti tathāvidhā ||

saṃmūḍhāstu tato bālā patante kaṣṭatamāṃ gatim |

tataste mantradharāstasmādujjahāra tataḥ punaḥ ||

anupūrvyā tataḥ siddhiṃ prayacchanti śubhāṃ gatim |

tato taṃ japinaṃ mantrā sthāpayanti śivācale ||

evamamoghaṃ mantrāṇāṃ japamuktaṃ tathāgataiḥ |

dṛṣṭibhrānte'pi cittasya anugrahāyaiva yujyate ||

ete kalyāṇamitrā vai ete sattvavatsalā |

eteṣāṃ siddhinirdiṣṭā triyānasamatā śivā ||

tasmāt sarvaprayatnena japenmantraṃ samāhitaḥ |

avidhiprayogānmantrā hi prayuktā mantrajāpibhiḥ ||

cirakālaṃ tu saṃsārāt kathañcinmuktiriṣyate |

sucirāt kālataraṃ gatvā mantrāṇāṃ siddhi dṛśyate ||

vidhiyuktā hi mantrā vai kṣipraṃ siddhimavāpnuyāt |

paśyate phalaniṣpattiṃ nāphalaṃ mantramucyate ||

ihaiva janme siddhyanti mantrāḥ phalasamoditā |

na niṣpattiḥ phalakarmaṇāṃ nāphalaṃ karmamiṣyate ||

phalaṃ karmasamāyogāt saphalaṃ karma ucyate |

tajjāpī janmajanitā viyatyābhāvasambhavaḥ ||

śivaṃ lokanirdiṣṭaṃ śāntabhāvā vimucyate |

tadgataṃ gatimāhātmyaṃ buddhavartmānusevinaḥ ||

viparītakalau kāle siddhistasyāpi dṛśyate |

ihaiva janme bhavet siddhiḥ janmānte ca pravarttate ||

yāvanniṣṭhā bhavecchānti śivavartmamasaṃskṛtam |

yattu lokavinirdiṣṭaṃ śivaṃ sthānaṃ sunirmalam ||

buddhatvaṃ saprakāśaṃ tu janaiḥ sarvaprakāśitam |

tadantaṃ tasya antaṃ vai mantrasiddhirudāhṛtā ||

aprakāśyamabhāvaṃ tu jinānāṃ pratyātmasambhavam |

mantrā tu kathitaṃ loke municandrairmaharddhikaiḥ ||

sākṣāt siddhi samādiṣṭā iha janme'pi dehinām |

śūnye tatvavide kṣetre mantrā buddhatvamāviśet ||

ante kaliyuge kāle śāntiṃ tattvavide gate |

mantrā siddhiṃ na gaccheyuḥ kṣipramartthābhikāṃkṣiṇām ||

tasmiṃ kāle prayogena vidhidṛṣṭena karmaṇā |

sādhayenmantratantrajñaḥ śāsane'smiṃ munirvace ||

dhriyate tathāgate siddhiḥ uttamā kṣipramiṣyate |

madhyakāle tathā siddhi madhyamā tu udāhṛtā ||

yugāntaṃ kālamāsādya adhamā siddhirucyate |

yuge śobhane kāle viyatyotpatanaṃ tathā ||

siddhiśca sarvamantrāṇāṃ nirdiṣṭā lokanāyakaiḥ |

tadā kāle jinendrāṇāṃ kulāgryaṃ tat prasidhyati ||

madhye padmakule siddhiḥ yugānte vajrakulasya tu |

praṇidhānavaśāt kecit mantrā siddhyanti sarvadā ||

avalokiteśo mañjuśrī tārā bhṛkuṭī ca yakṣarāṭ |

sarve māṇicarā yakṣā siddhyante sarvakālataḥ ||

rāgiṇo ye ca mantrādyā prayuktā sarvadaivataiḥ |

siddhyante kaliyuge kāle laukikā ye sucihnitāḥ ||

proktā devamanujaiḥ dānavendrairyakṣarākṣasaiḥ |

ṛṣibhirgaruḍaiścāpi piśācairbhūtagaṇairgrahaiḥ ||

mānuṣāmānuṣāścaiva kāmadhātusamāsṛtaiḥ |

maharddhikaiḥ puṇyavadbhiśca krūrakarmaiḥ sudāruṇaiḥ ||

śakrabrahmatathārudraiḥ īśānena tathāparaiḥ |

viṣṇunā sarvabhūtaistu mantra proktā maharddhikāḥ ||

te'pi tasmiṃ yugānte vai siddhiṃ gacchanti jāpinām |

krūrakarme tathā siddhiḥ tasmiṃ kāle mahadbhaye ||

vaśyākarṣaṇabhūtānāṃ kravyādānāṃ mahītale |

dṛśyate niḥphalā siddhiḥ paralokāntagarhitā ||

ata eva jinendreṇa tasmiṃ kāle mahadbhaye |

mañjughoṣasamādiṣṭaḥ sattvānugrahatatparaḥ ||

vinaśyanti tadā sattvāṃ mantrarūpeṇa jāpinām |

śāsane'smin prasannānāṃ triratneṣveva pūjakāmiti ||

āryamañjuśriyamūlakalpād bodhisattvapiṭakāvataṃsa-

kāt mahāyānavaipulyasūtrāt triṃśatimaḥ

vidhiniyamakālapaṭalavisaraḥ

parisamāptaḥ iti ||

