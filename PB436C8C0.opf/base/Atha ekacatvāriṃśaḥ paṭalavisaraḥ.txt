atha ekacatvāriṃśaḥ paṭalavisaraḥ |

atha khalu bhagavāṃ śākyamuniḥ, punarapi śuddhāvāsabhavanamavalokya, mañjuśriyaṃ kumārabhūtamāmantrayate
sma | asti mañjuśrīḥ! sarvabuddhānumodite tvadīyamahākalparājamahāvisare mahāmantracaryānuvartake
sarvasamayānupraviṣṭe mahāmūlakalprapraviṣṭāspadabhūte pañcamasarvabhūtarutajñānābhijñānaṃ
sarvabhūtarutajñānācintyagocaraṃ eṣa te pakṣirāṭ garutmā svamantracaryānuvartanarutajñānābhijñānāṃ
sarvamantrāṇāṃ sarvamantrāṇāṃ sarvakalpānāṃ svasamayamanupraviṣṭasarvalaukikānām
eṣa eva te bhāṣiṣyati sarvatiryagyonigatānāṃ sarvapakṣirājagarutmanāṃ
sarvamantrakalpagocararutajñānaṃ ca caritaṃ ceti ||

atha khalu tasmāt parṣanmaṇḍalād vainateyo garutmā bodhisattvādhiṣṭhānenānekairgaruḍaśatasahasraiḥ
parivṛtaḥ utthāyāsanāt parṣanmaṇḍalaṃ pradakṣiṇīkṛtya, yena mañjuśrīḥ, tenopasaṅkramya,
mahābodhisattvasya pādau kṛtāñjalipuṭaḥ, mañjuśriyametadavocat -

‘ahaṃ mahābodhisattva ! asmiṃ mahākalparāje sattvānāmarthāya hitāya sukhāya karmāntaraśataṃ
sarahasyaṃ bhāṣiṣye | tat sādhu mahābodhisattva ! anumodatu |’

atha mañjuśrīrvainateyametadavocat - ‘bhāṣa bhāṣa mahāsattva ! sattvānukampayā |’

atha vainateyo buddhādhiṣṭhānena svakīye āsane niṣadya, prahṛṣṭamanasi karmottaraśataṃ sarahasyaṃ
bhāṣati sma |

namaḥ samantabuddhānāmapratihataśāsanānām | tadyathā - om śakuna ! mahāśakuna ! vitatapakṣa
! sarvapannaganāśaka ! khakha khāhi khāhi ! samayamanusmara | hum tiṣṭha bodhisattvo jñāpayati
svāhā | karmottaraśataṃ bhāṣate sma |

nāgākarṣaṇaṃ, nāgadamanaṃ, nāganigrahaṇaṃ daṣṭamadaṣṭāveśanaṃ, vācayā sarpamāvāhānaṃ, sarpanigrahakaraṇaṃ
viṣakrīḍanaṃ, sarvaviṣakrāmaṇaṃ, vācā manasā buddhyā vā, poṣadhiko trirātroṣitaḥ,
śukladvādaśyāṃ nadītīre śucau deśe pañcaraṅgikasūtreṇāṣṭahastaṃ maṇḍalakaṃ kṛtvā, aṣṭapadmapratiṣṭhitaṃ,
tatra madhye bhagavāṃ dharmaṃ deśayamānaḥ likhet | tasya dakṣiṇenāryamañjuśriyaṃ
kṛtāñjalipuṭo bhagavato mukhamavalokayamānaṃ likhet | bhagavato buddhasya vāme
nārāyaṇaṃ caturbhujaṃ likhet sarvapraharaṇahastam | tatsamīpe garuḍaṃ vikṛtarūpam | tadanantaraṃ
vinatābharaṇaṃ ca likhet | āryamañjuśriyasya pṛṣṭhataḥ āryākṣayamatiṃ sudhanaṃ subhūtiṃ
ca likhet kṛtāñjalipuṭā | evamabhyantaramaṇḍale lekhya, pūrvadvāre bāhyataḥ śulkabhasmanā
vajraṃ samālikhet dakṣiṇena kṛṣṇavarṇikayā khaḍgam uttareṇa pītavarṇikayā gadaṃ likhet
| paścimena raktavarṇaṃ pāśaṃ samālikhet ||

evaṃ bāhyamaṇḍalebhyaḥ mūlamantreṇa sarvadevāhvānanaṃ kṛtvā, sarvapuṣpaiḥ sarvagandhairabhyarcya,
guguḻudhūpaṃ, trimadhūreṇa ca baliṃ dattvā, teṣāmagrataḥ khadirasamidbhiragnimupasamādhāya,
sarvasattvebhyaḥ kāruṇyacitamupasthāpya, nāgāsanopaviṣṭaḥ sarpakaṇṭakānāṃ dadhimadhughṛtāktānāmaṣṭasahasraṃ
juhuyāt ||

tataḥ siddhinimittaṃ sarpā āgacchanti | arghyo deyaḥ | evaṃ siddhirbhavati | svamantramāvartya
vadet - ‘mama siddhiṃ vidhāya gacchata |’ tato gacchanti ||

tato visarjya mūlamantreṇaiva samabhyukṣayet | tataḥ karmaṃ samārabhet | sarvaṃ ca balidravyamapsu
kṣipet | paścād vācāmātreṇa sarvaviṣakarmāṇi karoti ||

vidveṣaṇaṃ kartukāmaḥ sarpāsthīni viṣāktāmekaviṃśatyāhutiṃ juhuyāt | vidveṣo bhavati ||

utsādayitukāmaḥ sarpanirmokakhaṇḍānāmekaviṃśatyāhutiṃ juhuyādutsadyati | kākapakṣāṇāmekaviṃśatyāhutiṃ
juhuyāt sadyaḥ kākavad bhramati | strīpuruṣavaśīkaraṇe sarṣapāṇāṃ ghṛtāktānāmekaviṃśatyāhutiṃ
juhuyād vaśyā bhavanti | rājānaṃ rājamātraṃ vaśīkaraṇe paramānnasya ghṛtāktasya
ekaviṃśatyāhuti juhuyād vaśo bhavati | loṣṭakamabhimantrya, agnau prakṣipet na tapati
| tṛṇena mokṣaḥ | uktena matsyā na badhyanti | cetanamacetanaṃ vā sattvaṃ choṭikayā ākarṣayati
| sarvavyādhine udakābhiṣecanena svastho bhavati | daṇḍamabhimantrya dvāramāharet, apāvṛtaṃ
bhavati | tameva daṇḍaṃ nīlapaṭaprāvṛtaṃ gṛhya saṅgrāme gacchet, parasainyaṃ darśanād
bhidyati | svaśāṭake granthibandhanena sarvamantrāḥ stambhitā bhavanti | mukte mokṣaḥ |
sarpavadanaṃ bhasmanā pūrayet | yasya nāmaṃ gṛhya karoti, sa mūko bhavati | gaṇḍaviṣaṃ sakṛjjaptena
udakena hanet | gaṇḍaṃ saṅkucati | patati ca paravidyā | anena badhnīta | tathaiva
mokṣayati | iṣṭakamabhimantrya māvarttya japet | parabaddhagranthiṃ stobhayati | evaṃ
varṣāpayitukāmaḥ pūrvoktaṃ maṇḍalakaṃ lekhya, pūjāṃ kṛtvā, agnimupasamādhāya, varuṇasamidhānāmaṣṭasahasraṃ
juhuyāt; āḍhakaṃ varṣati | evaṃ yāvaddaśāḍhakaṃ varṣati | pippalāmabhimantrya
hastena gṛhya, yāvaddiśaṃ kṣipati; tatra aśanaṃ saṅkrāmati | agnidāhepyeṣa eva vidhiḥ
| udakamavataraṇamevaṃ kartavyam | nāgānutsārayati | mṛnmayaṃ sarpaṃ kṛtvā yamicchati taṃ
daśāpayati | aṅgārasarpasya eṣa eva vidhiḥ | punarapi mokṣayati | sarṣapān saptajaptān caturdiśaṃ
kṣipet | sarpā āgacchanti | maṇḍalabandhaḥ kāryaḥ | pānīyenābhyukṣya visarjayet |
udakena mokṣaṇaṃ leṣṭunā nāgākārṣaṇaṃ pāṃsu parijapya udake kṣipet; nirviṣa bhavanti | dhanuṃ
gṛhya alohāścatvāraḥ śarāḥ caturdiśaṃ kṣeptavyā | sarpaṃ śaracalitaṃ gṛhya āgacchanti
| sa ca nāgo vaktavyaḥ | viṣaṃ pratipibeti | pibati daṣṭakottiṣṭhati | atha sarpāṇi śallayituṃ
pānīye pānīyenābhyukṣya tasya tasya śarāḥ patanti | sarpaścākṣato bhavati | valmīkamṛttikayā
cattvāro nakulā kartavyā | pānīyamabhimantryābhyukṣayedḥ; gatvā sarpāpahāyā gacchanti
| āgatā vaktavyāḥ - ‘viṣaṃ pratipibasve’ti | pibanti mṛtaka uttiṣṭhati | aṅgāramabhimantrya,
rekhāṃ kṛtvā, arkalatayā tāḍayet; tataḥ sarpo vadhyairākṛṣyamāṇo āgacchati | viṣaṃ
pratipibeti pibati| daṣṭako nirviṣo bhavati | dhvajaṃ chatraṃ vābhimantrayet | yāvanto mṛtakāḥ
viṣapītakāśca sarve nirīkṣya nirviṣā bhavanti vāditramabhimantrya vādayet | śrutvā nirviṣā
bhavanti | pāṃsunā pañcaraṅgikeṇa maṇḍalamālikhya tālaśabdaṃ dātavyam | tato nāgāḥ
sarpāścaturdiśamāgacchanti | te maṇḍalaṃ praviśanti | na bhetavyam | śikhābandhamātmarakṣāṃ
ca kārayet | akṣiṇyabhimantrya kruddhau nirīkṣya vāmāṅguṣṭhaṃ nipīḍayet | tatkṣaṇādeva patati
| sarpa iva rūpeṇa kurute | mukte mokṣaḥ | evaṃ vācayā daṣṭamadaṣṭaṃ vā veśayati mokṣayati
| viṣṇunirmālyamabhimantrya yatra rathyāyāṃ gṛhe vā kṣipati, tatkṣaṇādeva sarpo mānuṣaṃ
daśati | pānīyenābhyukṣitā nirviṣā bhavanti | hastotkṣepeṇa ṣaṇmāsikamupastobham | ātmāna
abhimantrya sarpairyatheṣṭaṃ daṃśāpayet | viṣo'sya na kramate | kaṭakakeyūrakuṇḍalairātmāna
ralaṅkaroti | pāṃsumabhimantrya karṇe japet | udakenāpi vyajanenāpi manasā siddhirmantramāvartya
bhūmau pāṃsuṃ dadyāt | mṛtaka uttiṣṭhati | mahāmāṃsa ghṛtena saha dhūpaḥ puṣṭikaraṇam
| mānuṣāsthicūrṇaṃ kākolūkapakṣāṇi ca dhūpaḥ māraṇam | madanaṃ tuṣabījāni utsādano
dhūpaḥ | sarṣaparājikādhūpaṃ jvarakaraṇaṃ, kodravabiḍālaviṣṭhaṃ vidveṣaṇaṃ, kapālacūrṇamadhūkacūrṇaṃ
caikataḥ kṛtvā madhunā saha dhūpaḥ utsādane | moraṅgī eraṇḍanālaṃ utsādane dhūpaḥ
| gopittaṃ mānuṣāsthi ca ghṛtena śatrormāraṇe dhūpaḥ |

matsyāṇḍaṃ prasannā ca karpāsāsthisamanvitam |

deśāntaragatasya dhūpaḥ śīghramānayati naram ||

vidalāni masūrāṇāṃ māṃsaṃ kukkuṭāṇḍasya tu |

eṣa praviśatasya dhūpo deyaḥ akārṣaṇamataḥ param ||

bhallātakasya vījāni tilatailena yojayet |

eṣākarṣaṇadhūpaḥ dadyādākarṣaṇasya | ghṛtagugguluṃ dadyāt | dhūpo roganāśanam | tilasarṣapairdhūpaṃ
datvā tānyeva juhuyāt | saptarātraṃ trisandhyaṃ yasya nāmnā vaśaḥ | lavaṇaṃ rājikāhutimaṣṭasahasraṃ
juhuyāt trisandhyaṃ saptarātram | mahāpuruṣavaśīkaraṇam | kapālacūrṇaṃ sahasrābhimantritaṃ
kṛtvā yamicchati taṃ cūrṇena saṃspṛśya vaśamānayati | śmaśānabhasmasahitena
yaṃ cūrṇayati taṃ jvareṇa gṛhṇāpayati mokṣayati | nakularomāṇi sarṣapāṇi ca sarpanirmokaṃ
yasya nāmnā dhūpo dahati sa sarvalokavidviṣṭo bhavati | tilairvaśīkaraṇaṃ, arthotpādanāni
ca kurute | tilataṇḍulairghṛtāktairnārī vaśamānayati | yavatimaṇḍūkavasāṃ nāgasthāne
trirātraṃ juhuyāt | devāṃ varṣāpayati | mṛṇmayaṃ garuḍaṃ kṛtvā karasampuṭena gṛhya aṃsamātramudakamavatīrya
arddharātraṃ japet, yasya nāmnā sa vaśo bhavati | śmaśāne taṇḍunāṃ prakīrya
devahṛdayaṃ sthāpya praharaṇaṃ japet vṛttiṃ kalpayati, saparivārasya | nakulamūṣakaromāṇi
karpāsāsthidhūpaḥ sarvabhūtavaśaṅkaraḥ | viṣaṃ bhallātakaṃ madhunā sahadhūpaḥ vaśīkaraṇam
| kukkuṭāṇḍakapālāni kaṭutailena saha dhūpaṃ vaśīkaraṇam | palāśaṃ surasabījāmi madanapuṣpāṇi
dhūpo vaśīkaraṇe | śatapuṣpā devadāruṃ purīṣaṃ maṇḍūkaṃ caṭakasya dhūpo vaśyārthaḥ
| yavāstilā dūrvā ca gomūtreṇa dhūpo vaśīkaraṇe | haritālaṃ kākajihvā ca śoṇitena dhūpaḥ
mūkīkaraṇe | mānuṣaromāṇi gomāṃsenaikatastailena saṃyukto dhūpo rogakaraṇe | kākapakṣolūkapakṣāṇi
ca nimbatailena uccāṭane | guggulughṛtaṃ sīdhusahitaṃ dhūpo'yaṃ sarvasattvapriyaṅkaraḥ
| patrakaṃ tvacaṃ turuṣke dhūpaṃ sarvasattvānubandhakaram | ājñākaro bhavati | turuṣkaṃ
candanaṃ karpūreṇa saha añjanaṃ rājavaśīkaraṇam | pūjābalividhānaṃ kṛtvā viṣṇupratimāyā
agrataḥ upariṣṭānmahāmāṃsāhutīnaṣṭau hutvāṣṭasahasraṃ japet trirātram, dravyaṃ yamicchati
| śmaśānabhasmanā pratikṛtiṃ kṛtvā mahāmāṃsadhūpaṃ dattvā kuśaviṇḍakopaviṣṭaḥ aṣṭasahasraṃ
japet rātrau śmaśāne, yamicchati tamānayati | ājñāṃ karoti | uccāṭane karpāsātuṣāṃ juhuyāt
kākapakṣaiḥ kṣaṇāduccāṭano bhavati | śmaśāna udumbarasamidhābhiragniṃ prajvālya kapālopaviṣṭaḥ
sarpakañcukaṃ juhuyāt | annamakṣayaṃ bhavati | śmaśānāsthicūrṇaṃ sarṣapasahitamaṣṭasahasraṃ
juhuyāt yasya nāmnā, sa yojanaśatādāgacchati | sarvakāmeṣu kartavyaḥ | devo śvetacandanena
vitatapakṣa sarvanāgābharaṇaṃ tīkṣṇaghoraṃ vikṛtānanaṃ vikṛtanakhaṃ padmopaviṣṭaṃ
adhodattadṛṣṭiṃ nimnataraṃ kāṣṭhe kuṭye bhittau vā poṣadhikena karmakāreṇa kārāpayet |
vitastimātraṃ kṛtvā tasyāgrataḥ sarvakarmāṇi kuryāt | palāśe puṣṭikāmena, bailvaṃ vaśyārthahetunā,
udumbaraṃ ca putrakāmāya, gokāmaḥ śirīṣamayaṃ madhukaṃ vā dravyakāmaḥ kārayed vidhivat
| sūkaramāṃsena phalakāmam | aśvamāṃsenāpatyaṃ bhavati | kṛṣṇasāramāṃsena śriyārthī,
pṛthutamānukīrtikāmo vā strīkāmaḥ pṛthivīkāmo vā, vyāghramāṃsaṃ vyavahāradivijayārthī mahāmāṃsam
vastrārthī hastibalā rājavaśikaraṇe atibalā rājāmātyavaśīkaraṇe aśvagandhāṃ juhuyāt
| utsāde hastiromāṇi, picumardamabhicāre tu ete kāṣṭhā proktāḥ ||

paṭakaraṇaṃ bhavati | dhātusauvarṇa pauṣṭike praktiḥ | rajatādīṃ kīrtivṛddhaye | kākapakṣahomenotsādayati
| gṛdhrapakṣairmārayati | kauśikapakṣairvidveṣayati | mayūrapakṣairvidveṣayati
| mayūrapakṣairdhanāni dadyāt | tittiripakṣaiḥ strīṃ magulipakṣaiḥ putrāṃ, kākapakṣaiḥ
suvarṇam, ṭiṭṭibhipakṣairmohanam | śvamāṃsenotsādayati, mahiṣamāṃsenākarṣayati, ābhicāruke
mahāmāṃsena, śāntike mṛgaromāṇi kanyārthī ulūkaromāṇi deśaghātecchā galaromāṇi vidveṣaṇe
mānuṣaromāṇi ābhicāruke mānuṣyaromāṇi śatrunāśane sarveṣveva teṣu trisandhyaṃ saptāhiko homaḥ
| smaraṇamātreṇāhaṃ sarvaviṣakarmāṇi karomi | satatajapena sarvakarmāṇi karomi | yo mama
bhagavaṃ asmiṃ kalparāje mantraṃ sādhayamānaḥ trisandhyamudīrayiṣyati, tasyāhaṃ sarvaviṣopadravacikitsāṃ
kariṣyāmi | pṛṣṭhato'nubaddho bhaviṣyāmi ||

atha tasmin samaye svarūpamudrāṃ bhāvayati sma | aṅguṣṭhau parasparaveṣṭitau kṛtvā śeṣāṅgulyo
pakṣavat saṃsthitā syād | garuḍarūpameva mama proktaṃ pinākinā mudrā ||

asya sandarśanānnāgā vidravanti bhayārditā |

aghomukhāstu aṅgulyaḥ mantreṇānena mantravit ||

‘om jaḥ’ ||

nāgadamanīti vikhyātā nāgānāṃ darpanāśanī |

padmakośapratīkāśau aṅgulyaḥ pārśvataḥ sthitau ||

aṅguṣṭhau madhyataḥ sthāpya niṣpīḍyāṅgulyaṃ tu yatnataḥ |

nāgadamanīti vikhyātā divyā divyeṣu karmasu ||

anāmikā tarjanī caiva madhyamena susaṃsthitam |

aṅguṣṭhau vaktrasaṃsthānaṃ śeṣā pārśvataḥ sthitāḥ ||

garuḍanādeti vikhyātā sarvanāgānutrāsinī |

yāni ca mayoktāni sarvamantreṣu sādhane ||

laukike gāruḍe śāstre + + + + + + + |

sarve te'nenaiva kartavyā sarvasattvānukampayā ||

kiñcitkāryā aśeṣāstu mūlakalpārthasādhakā |

asmiṃ kalpavare nityaṃ sarvasattvānuvarṇite ||

prasiddhāḥ sarvakarmārthāḥ sarvasattvārthapuṣkalāḥ |

te vai mantramukhye tu prayoktavyāḥ karmavistare ||

iha kalpavare mūle pratiṣṭhā kṣmātalena te |

samuṣatsarvabhūtānāmiha mantrasṛtairguṇaiḥ ||

vistarejñaḥ sarvato dṛṣṭyā sarvasattvānukampane |

prasiddhaṃ siddhikāmānāṃ hetuyuktisamāśritām ||

kuryuḥ sarvataḥ siddhiḥ sarvamantreṣu dehinām |

sarvasattvāśca sānnidhyaṃ kalpeṣu manasepsitam ||

itihāsapurāvṛttaṃ vartamānamanāgatam |

kathayantyeṣa saṃyogānmantramudrasamīraṇāt ||

ākṛṣṭā eṣa bhūtānāṃ mantro'yamaparājitaḥ |

īśānaḥ sarvabhūtānāṃ rudro'yaṃ surapūjitaḥ ||

tambako tryakṣarājñeyo kalpastho'tha mahītale |

himādrinilayo nityaṃ umāpatimaheśvaraḥ ||

tṛśūlī khaḍgadhṛg jñeyaḥ pinākī vṛṣabhadhvajaḥ |

gaṇādhyakṣaḥ śūlinaścaiva maheśākhyo'tha maharddhikaḥ ||

akṣaro'kṣaramityāhuḥ kapardī tu gadāyudhaḥ |

eṣa mantro mahārthastu sarvabhūtārthakampakaḥ ||

kuryāt sarvāṇi karmāṇi sarvakarmeṣu sādhanam |

eṣa devo mahātmā vai mahādeveti kīrtyate ||

prasiddhaḥ sarvakarmārthe phalahetusadāprade |

tasya mantraṃ pravakṣyāmi śṛṇudhvaṃ bhūtikāṃkṣiṇaḥ ||

“om sthaḥ namaḥ sarvabuddhānāmapratihataśāsanānām |

trailokyagurūṇāmacintyādbhutarūpiṇām ||

śivodbhavodbhava bhuvanatrayapūjitāya hū hū phaṭ phaṭ |”

eṣa mantro mahāmantraḥ sarvaśatrubhayapradaḥ ||

āyuṣat sarvabhūtānāṃ karma śāntikapauṣṭike |

sarveṣveva hi karmeṣu prayoktavyo manasodbhavai ||

sarvabhūtarutajñānaṃ abhijñajñānaceṣṭitam |

abhijñavaśitā caivaṃ sarvaśāstrajñatāṃ samam ||

prāpnuyāt puṣkalāṃ cārthāṃ phalahetusamudbhavām |

yāvantyo laukikā mantrā sarvāśca supuṣkalā ||

tāṃ sarvāṃ prāpnuyānmantrī siddhamantrastu buddhimāṃ |

yāvanto laukikā mantrā śaivāścāpi supūjitā ||

mantrā gurutmane cāpi siddhihomaphalonmukham |

sarvalaukikamantrāstu indrarudrodbhavodbhavā ||

te syurmantrarāṭ sarve nibaddhā vidhihetutaḥ |

yāmyāgnivāyutoyānāṃ kubero mātaro dayā ||

saṅkhyā dvādaśakā hyeṣā brahmeśānapūrakāḥ |

savituḥ śakradevānāṃ pitāmahasupūjakā ||

kāmadhātveśvarā khyātā ye mantrāmaracāriṇām |

sarve te vaśamāyānti mantre nāmīritādhipa ||

+ + + svayāmyadagnināṃ divaukasajalaukasām |

diṅmandirāśrayā ye ca vidikṣu ścāpi cāriṇaḥ ||

tadordhvaṃ nabhastale cāpi adhaḥ pātāladhāmakāḥ |

pathośrayasamāpannā phaṇino ye maharddhikā ||

himādrikukṣisaṃviṣṭā vindhyakukṣau samāśritā |

mahādhātuvare citre mahāśaile'tha viśrute ||

nānādevagaṇākīrṇe siddhacāraṇasevite |

apsarogaṇasaṅgīte sumero ravirivojjvale ||

yatrasthā ye'tra nāgā vai ye tu bhūtagaṇāśrayā |

vicitrarūpiṇo ye vā tataḥ sthā ye samāgatā ||

sarve te vaśamāyānti mantreṇānena yojitā |

ye ca divyagaṇā mantrā sarvabhūtabhayapradā ||

sarve te vaśamāyānti mantreṇānena yojitā |

girigahvaradurgeṣu vicitraiḥ kandarodaraiḥ ||

mandirairhemasaṅkāśairnivasanti mahītale |

sarvabhūtagaṇādhyakṣā vividhā hāriṇo janāḥ ||

+ + + + + + + + nivāseṣvabhikīrtitaiḥ |

divyabhūtagaṇādhyakṣā vicitrāścaiva rūpiṇaḥ ||

sarvabhūtagaṇāścaiva vicaranti mahītale |

vividhākāramukhyāstu vicitrā rūpagatāśrayā ||

vividhākāravicārasthau vividhāmbarabhūṣaṇā |

te sarve mantramukhyena pathevārapaśyatā ||

anetā sarvamantrāṇāṃ laukikānāṃ maharddhikām |

sarvabhūtavaśaṃ kartā prabhramanteśvaro varaḥ ||

sarvamantreśvarāṃ mukhyāṃ yamarudrendravāsavām |

mantranātho'tha mukhyastu sarvalaukikamagrajī ||

vibharti sarvato mantrāṃ kalpāṃścaiva supuṣkalām |

eṣa mantreśvaro deva adhipatiḥ sarvamantrarāṭ ||

sarvavighneśvaro mantrī smartavyaḥ sarvajāpibhiḥ |

ugramugre'tha mantrāṇāṃ prabhureva pragīyate ||

sarvasmiṃ śaivatantre vai sarvalaukikaceṣṭitaiḥ |

caritaṃ cāpi bhūtānāṃ rutaṃ cāpi japet sadā ||

mantribhiḥ sarvakālaṃ vai prayoktavyaḥ siddhikāṃkṣibhiḥ |

vainateyastadā pakṣī praṇamya jinavarātmajām ||

mañjuśriyaṃ tathā nityaṃ sarvāṃ buddhasutān tathā |

uvāca madhurāṃ vāṇīṃ pakṣirāṭ sa mahābalaḥ ||

bhāṣa bhāṣa mahāsattva ! gambhīrārthasuniścita ! |

dharmanairātmyatattvasya agradharmapratiṣṭhita ! ||

mayoktaṃ kalpavistāraṃ mūlyamantrārthagocaram |

abhisaṃkṣepato jñeyaṃ sarvamantreṣvarādhikam ||

laukikeṣveva mantreṣu prayojyaḥ sarvasādhane |

nābhyantarapadaṃ mantraṃ mayoktaṃ yaṃ praśasyate ||

jinaputraistu mahāvīraiḥ sarvaśrāvakakhaḍgibhiḥ |

nānyotkṛṣṭatamaṃ mantraṃ mayi buddhiḥ prayujyate ||

īṣismitamukho dhīra mañjughoṣamathābravīt |

athāha madhuraṃ vākyaṃ śabdārthāspadabhūṣaṇam ||

eṣa te suvarṇamākhyātaḥ dharmasvāmī narottamaḥ |

visṛkṣuḥ sarvamantrāṇāṃ dharmanairātmyadeśakaḥ ||

jagadgururmahāvāīro buddha ādityabāndhavaḥ |

praṇetā sarvamantrāṇāmagramantreśvaro varaḥ ||

prabhurekamanārtho dharmadhātvīśvaro guruḥ |

sarvasattvānukampārtha asmākaṃ ca sukhodayaḥ ||

dharmakoṭigato niṣṭho bhūtakoṭimanālayaḥ |

eṣa te sarvamantrāṇāṃ kathayantyāśu mahādyutiḥ ||

bodhisattvapiṭakāvataṃsakān mahāyānavaipulyasūtrād āryamañjuśriyamūlakalpād

ekūnacatvāriṃśatimo garuḍapaṭalaparivartaḥ |

