atha catvāriṃśaḥ paṭalavisaraḥ |

athakhalu bhagavāṃ śākyamuniḥ śuddhāvāsabhavanamavalokya mañjuśriyaṃ kumārabhūtamāmantrayate
sma | asti mañjuśrīḥ ! tvadīye mahākalparāje paṭalavisare dhyānaje'nāśrave paramaśivaśāntībhūte
atyantabhūtakoṭidharmadhātupraviṣṭe sarvatathāgatadharmanetrīmanugate paramanirvāṇamārgāṃ
sānupraviṣṭe āryapathakṣemaśāntībhūte mahādharmanairātmyaśūnyatāsvabhāvamanupraviṣṭe
sarvalaukikalokottaratattvāvatāradhyānānugatamanupraviṣṭe sarvamantracaryāsādhanavidhisamāsakrīḍānāṭakabālacaryāvisphūryānānugatasantoṣaṇasattvacaryānugataiḥ
| katamaṃ ca tat ||

śṛṇu tvaṃ mañjurava ! thrīmāṃ sarvasattvānuvartanam |

dhyānaṃ sarvajñato jñeyaṃ sarvamantrārthasādhanam ||

pūraṇaṃ sarvamantrāṇāṃ śodhanaṃ pāpakarmiṇām |

yaṃ dhyātvā ca janāḥ sarve siddhiṃ prāpsyantyanāṃvilām ||

sarvākāravaropetāṃ dhyānasaukhyamacintitām |

bodhitvaṃ trividhaṃ prāpya uttamādhamamadhyamāḥ ||

atulāṃ mantrasiddhiṃ ca astuvanti janā bhavet |

sarvārthasādhanaṃ loke yaśaḥkīrttisukhodayam ||

dīrghāyuṣkatāṃ loke'smiṃ devānāṃ ca mahadgatim |

sarvāśāvāptitāṃ kṣipraṃ prāpnuvanti na saṃśayaḥ ||

dviprapañcānuttarāṃ bodhiṃ lapsyate dhyānacintakāḥ |

sarvasattvāhitahyagraṃ sarvamantreṣu kīrtyate ||

smaraṇādeva mantreṣu sarvatantreṣu ca punaḥ |

siddhayaḥ siddhihetūnāṃ kṣipramāśānibandhanam ||

āśāsyaṃ bhuvi tāṃ martyā punargacchanti devatā |

ājahāra puraṃ divyaṃ devatāmandireṣviha ||

tiṣṭhante mantrarāṭ sarve tanmukhāpidhyāyine |

āgatya ca punaḥ sarvaṃ devatāmantrarūpiṇām ||

kathayanti yathātathyaṃ śubhāśubhaphalodbhavam |

vācāṃ prabuddhaḥ svapne pratyakṣaṃ vātha jāpine ||

śubhodayaṃ phalaṃ karma pratyakṣaṃ vāpi devatām |

paśyante svapnagatāḥ sarve mantriṇā vāpi tadantare ||

itarāṃ cāpi na paśyante jāpino mantralaukikā |

dhyānena pāpaṃ kṣīyeta jape cāpi supuṣkale ||

sidhyante mantrarāṭ sarve acirāt tasya mantriṇaḥ |

prabhāvā dhyānayogasya acintyādbhutaceṣṭitā ||

evamuktastu dhīreṇa śākyasiṃhena tāpinā |

bhūnmañjuravastūṣṇīṃ śuddhāvāsapure tadā ||

sarve devagaṇā mukhyā tridhā dhātusamāśritā |

amucad vākyavaraṃ śuddhaṃ sarvamantreśvaraṃ gurum ||

sādhu sādhu mahāvīra ! sādhu dharmeśvaro vibhoḥ |

yastvaṃ hi sarvasattvānāṃ hitārthaṃ mantrajāpinām ||

dhyānāṃ ca tattvanirdiṣṭaṃ pūrvanirdiṣṭatāmiti |

idānīṃ tu mahāvīra + + + + + + + + + + + + ||

evamuktāḥ surāḥ sa + agrā hyagratame hitāḥ |

tūṣṇīmbhūtāstatastasmin śuddhāvāsapure pure ||

ityuvāca mahādhīro munistejo + + + + + |

śubhayā vācāyā divyāṃ lokatattvārthadarśanam ||

kathayāmāsa sambuddhaḥ madhurākṣaraghoṣajam |

śṛṇotha bhūtagaṇāḥ sarve sthitā trividhālayā ||

dhyānaṃ ca bhavanirdeśaṃ kathyantaḥ samāhitāḥ |

anekārthamanānātvaṃ nairātmyaṃ tattvadarśanam ||

sarvamantrārtharidhiṃsārthaṃ vividhārthaṃ tu laukike |

sarvadharmeśvarā loke yenāyānti sucintitā ||

kṣipraṃ ca jāpināṃ sarve āśu mantrārthasiddhaye |

ādau dhyāyīta mahāvīraṃ ratnaketuṃ tathāgatam ||

ratnaśailaniṣaṇṇaṃ tu guhāyāṃ ratnajodyate |

padmarāgamayaṃ divyaṃ mahāpadmaṃ mahonnatam ||

bhagavāṃ tatra niṣaṇṇasthaṃ paryaṅke dharmadeśitam |

dhyāyantaṃ mahāvīraṃ padmasambhavameva tu ||

padmottaraṃ ca sambuddhaṃ padmābhaṃ caiva buddhimām |

dhyāyīta munivarāṃ pañca ratnābhaṃ ca tathāgatam ||

samataḥ supratiṣṭhitā jñeyā guheṣveva pañcasu |

sarvāṃ śailamayāṃ sādri padmarāgamayaṃ kvacit ||

bhinnendranīlamābhāsaṃ kvacit sphaṭikasannibham |

ucchrayaṃ marakatābhāsaṃ pramāṇaṃ cāpi śatāṣṭakam ||

yojanānāṃ sahasraṃ tu lakṣaṣoḍaśavistaram |

upariṣṭāttu sambuddhā aparyantā narottamā ||

ityūrdhvamadhaḥ sarvadigvidiśaścāpi sarvato |

prāptaṃ munivaraiḥ sarvaṃ sambuddhairdvipadottamaiḥ ||

candrābhāsaṃ ca nirbhāsaiḥ śvetapuṇḍarikāsanaiḥ |

haṃsagokṣīranirbhāsaiḥ śaṅkhakundenduhimaprabhaiḥ ||

sambuddhaiḥ sarvamidaṃ vyāptaṃ ityūrdhvamadhassaptatiryakam |

sadvyomni puṣpavarṣādyaiḥ suramukhyaiḥ samantataḥ ||

adṛśyakāyasārūpyaiḥ upariṣṭāt khasamāgataiḥ |

adhaścātmānaṃ sadā cintet paryaṅkenopaviṣṭakam ||

padmapatre sthitaṃ mukhyaṃ śarīraṃ cāpi nirmalam |

abhiṣiñcantaṃ sadāpaśyantaṃ toyadhārābhiḥ sarvataḥ ||

asaṅkhyeyairmunimunimukhyaiḥ sambuddhaiḥ dvipadottamaiḥ |

prasṛtairdakṣiṇāgrakaraiḥ samantādaṅgulibhiḥ sadā ||

śuklatoyā bahubhiḥ bahudhārābhirūrdhvataḥ |

samantāt sarvataścaiva mūrtti cātmāna eva tu ||

aṣṭāṅgasaliladhārābhiḥ sugandhairlayaśītalaiḥ |

acchairanāvilaiścaiva sarvavyādhiharaistathā ||

jarāmṛtyuvināśinyaiḥ bhinnasphaṭikasannibhaiḥ |

tādṛśaistoyadhārābhiḥ ātmānaṃ cāpi cintayet ||

abhiṣiñcyātmato cintyā taiścāpyāyitamānasaḥ |

samantād vāridhārābhistato dhyāyī sukhī bhavet ||

santuṣṭamānaso dhīmāṃ paśyed jñānaṃ tadāsanam |

citte samādhitāṃ lipsye pañcābhijñāsu cintyadhīḥ ||

evaṃ yuktaḥ sadā yogī paśyed dharmāṃ tadā svayam |

divyaṃ śrotraṃ tathā jñānaṃ pūrvajātimanusmaram ||

ṛddhivikrīḍitaṃ jyotirdivyaṃ cakṣuranāvṛtam |

paracittagattiṃ cintāṃ sarvasattvāśrayaṃ tam ||

sarvaṃ jñāsyati yogīśo tadā yukteḥ samāhitaḥ |

anivarttyaḥ sadā bodho anuttarāyāṃ na saṃśayaḥ ||

buddhabhūmigatāṃ dharmāṃ prathamāyāmavikalpataḥ |

prāpsyate'sau sadā jāpī anivartyo'mṛte pade ||

anābhogenaiva samyaṅmantrāḥ sidhyanti sarvataḥ |

ye ca lokottarāḥ sarve abhimukhyaiḥ prabhāṣitāḥ ||

bodhisattvaistu sarvatra abjā vajrodbhavāśca ye |

laukikā ye ca mantrā vai brahmarudrendrabhāṣitā ||

yakṣamukhyagaṇaiḥ sarvaiḥ |

mātṛbhūtagrahagaṇaiḥ yakṣarākṣasakinnaraiḥ ||

devairnāgagaruḍaiśca siddhavidyādharaistadā |

kūśmāṇḍairvyantaraiścāpi kaśmalaiḥ piśitāśanaiḥ ||

paraprāṇaharaiścāpi rākṣasaiḥ pretaduḥsvapaiḥ |

piśācaiḥ bhṛtayakṣaiśca anekākārajātijaiḥ ||

ye mantrā bhāṣitā loke + + + + + |

te tasya yogino yānti īṣad bodhāya bodhitā ||

kṣipraṃ siddhitāṃ yānti mantrā sarvārthasādhakāḥ |

vacanaṃ tasya vai mantraḥ kṣipraṃ tattvārthadarśine ||

ṛṣayo ye ca vai devāḥ mānuṣodbhavāḥ |

prasahya vṛttā mukhyāśca strīpuṃsāścāpuṃsakāḥ ||

sarve maharddhikāścāpi uttamādhamamadhyamāḥ |

sarve laukikā cāpi ye mantrā lokapūjitā ||

taiścāpyatha manaiśca mantraiścāpi mantrajāḥ |

bhāṣitā munimukhyaiśca sarve siddhyanti yogine ||

tantramantragatāścāpi oṣadhyo maṇibhūṣaṇāḥ |

sarve mantravarā tasya uttamādhamamadhyamāḥ ||

sarvāśāvāptaye vāpi akṣare kṣarate yadā |

siddhyate tasya baiṃ yuktasya mantriṇe evaṃ yuktasya mantriṇe ||

evamuktasya mantrasya dhīmantasya viśeṣataḥ |

prathamaṃ cihnaliṅgastu mantrāṇāṃ siddhihetavaḥ ||

śarīraṃ jāyate śreṣṭhaṃ padmābhāsaṃ sukhodayam |

gātrasya śaityatā cāpi candanendīvaragandhitā ||

karpūrāgarusaugandhyaṃ padmakiñjalkavarṇataḥ |

vaktrād romakūpebhyaḥ gandho vānti sacāmpakam ||

jātīyūthikapunnāgaṃ nāgakesaravakulam |

dhānuṣkārī sasaugandhī jātimallikakolajam ||

vividhāṃ dhūpamukhyā vā vividhā puṣpajātayaḥ |

vividhā gandhamukhyāśca vividhā dravyajātayaḥ ||

vividhā sarvagatā gandhāḥ śubhakarmasamocitāḥ |

teṣāṃ gandhavaraṃ hṛdyaṃ abhibhūyobhipravartate ||

divyaṃ māndāravaṃ gandhaṃ sakiñjalkaṃ sakokaṇam |

sakastūryakaṃ loke abhibhūyaṃ tāṃ pravāyate ||

tataścihnamimāṃ jñātvā gātre vai cāpi śaityatām |

cittaikāgratāṃ caivaṃ mukhaṃ caiva vivekajam ||

prathamaṃ dhyānajaṃ caivaṃ cittaṃ jñātvā tu tīritam |

sukhaduḥkhamupekṣāya nirvṛte cāpi virāgatām ||

upekṣaṃ smṛtipariśuddhiṃ dvitīye prerayate jāpī |

tṛtīyaṃ cittato dhyānaṃ caturthaṃ aśrayato vratī ||

yathā munivaroddiṣṭaṃ dhyānaṃ sarvato śubham |

tathā mantragato jāpī dhyāyedekāgramanomayam ||

ye nirdiṣṭādyābuddhaistu vartamānamanāgataiḥ |

sambuddhaiḥ śrāvakaiścāpi sūtrāntāścāpi kīrtitāḥ ||

teṣu yogeṣu mantrajñāḥ anupūrvyā dhyānamācaret |

nirvarttyaṃ śrāvakī bodhi pratyekajinamudbhavām ||

mahākaruṇānubhāvīta mahāmaitrīṃ cāpi yatnataḥ |

yad yad gotrāgataṃ cittaṃ tathā cittaṃ tu bhāvayet ||

parahitacittānmaitrī paraduḥkhakṛpālutā karuṇā |

paratuṣṭimuditā paradoṣamupekṣaṇamupekṣā ||

ityuvāca mahābhāgā sambuddhā dvipadottamā |

anityaduḥkhamanātmāśūnya tattvaṃ śivaṃ padam ||

kṣemaṃ śivaṃ paraṃ sthānaṃ nirdiṣṭaṃ lokanāyakaiḥ |

kṣaṇikaḥ sarvasaṃskārāḥ trividhāstattveṣvaceṣṭitā ||

ta evāsaṃskṛtā dharmāstrividhā bodhisaṃsthitā |

ta eva śivatamā loke kathitā bodhiparāyaṇaiḥ ||

pudgalābhāvanairātmyaṃ tīkṣṇapatanavarṇitam |

taṃ nāsti śive mārge kṣeme buddhopadeśite ||

atyantaniṣṭhe dharme'smiṃ bhūtakoṭisamāśrite |

dharmadhātusamānaṃ te astināstivivarjite ||

śubhe dharmodaye bodho triprakārasamodite |

atyantaniṣṭhe mokṣe ca bahudhā bhedamāśrite ||

suprayukte sunirdiṣṭe sarvabuddhaiḥ sudeśite |

mārge sthite'tha mantrajñaḥ sarvapāpahare śive ||

ye dharmā munivaraiḥ sarvaiḥ pratītyotpannā śubhāśubhāḥ |

sarve te jātibhiryoge dhyātavyā munihetubhiḥ ||

śrāvakānāṃ tu yā śikṣā adhiśīlānupravarttate |

adhicittaṃ ca yad jñānaṃ śrāvaṇyaphalahetukam ||

anāsvaraṃ sasvaraṃ jñeyaṃ jāpibhiḥ sarvadā svayam |

jñātavyaṃ khaḍgiṇā śikṣā pratyekārhasambhavām ||

sarvasattvākhyasattvaivaṃ susvaraṃ tridivoditam |

yathājinaiśca nirdiṣṭaṃ mārgatattvānugāminam ||

sāśravānāśravaṃ dhyānaṃ saṃvaraṃ ca śubhodayam |

yathāvṛtti yathāliṅgaṃ tathā śikṣāsu vyavasthitam ||

taddharmāsevato jāpī mantrasiddhi samaśnute |

dhyeyaṃ ca dhyānajaṃ puṇyaṃ puṇyaṃ brahmaśubhodayam ||

tasya siddhi sadā jñeyā dhyānaiḥ puṇyaiśca bṛṃhitaiḥ ||

upohya sarvato mantrī japahomarato vratī ||

dhyātavyaḥ sarvato mukhyaḥ jinaputro maharddhikaḥ |

mañjughoṣo mahāvīraḥ kuṅkumākārasamattviṣaḥ ||

īṣismitamukho devo savyāmābhogamaṇḍalaḥ |

prasannamūrttiḥ padmasthaḥ samantaraśmyāvabhāsitaḥ ||

pūrvanirdiṣṭaje sthāne svamūrttyābhiṣekasevite |

upariṣṭāt toyatārāṇāṃ madhye jinavarālaye ||

tatrasthaṃ tu sukhāsīnaṃ dhyāyītaṃ mañjuravaṃ śubham |

sarvabuddhordhvakaṃ dṛṣṭiṃ sanamaskāraṃ śubhaṃ prabhum ||

vāme karavinyastaṃ nīlotpalaṃ śubham |

dakṣiṇena kare hyukta śucisthāne sadāśubhe ||

sanamaskāraṃ sadā buddhaṃ īṣacchīlāsabāliśam |

taṃ dhyātvā muniputre vai sadā mantrī punaḥ punaḥ ||

tatrastho dhyānajo dhīmāṃ āturāyāṃ tu paśyati |

sarve te vyādhinirmuktā dṛṣṭamātreṇa mantriṇā ||

adhaśca paśyatpātālaṃ sarve bhūmigatā dhanā |

vaśitā sarvamantrajñaḥ nityoccāṭanamantriṇām ||

yadūrdhvaṃ samapaśyet siddhāṃ vyomnānugāminām |

sarvaṃ vaśayitā loke siddhadravyāṇi sarvataḥ ||

athottarāṃ diśāṃ paśyed yakṣādhyakṣāṃśca sarvadā |

kūṣmāṇḍā vittadāścaiva vitteśaśca maharddhikā ||

īśāno bhūtapatiścaiva + + + + + + + + |

auṣadhyo hamejāḥ sarve rudraścaiva sahomayā ||

kinnarā marugandharvā ṛṣayo garuḍastathā |

sarvasattvāśrayā ye ca tathottarā vidiśe ||

vidikṣu caiva sarvatra tathā sthāvarajaṅgamāḥ |

sarve syurvaśamāyānti dṛṣṭamātreṇa jāpine ||

evaṃ paścimato jñeyaṃ varuṇa maharddhikaḥ |

mahānāgaiḥ sadā sarvaṃ dṛṣṭvā yānti sammūrcchitā ||

evaṃ vaivasvatāṃ lokāṃ yamaścaiva maharddhikaḥ |

sarve ye rākṣasā duṣṭā ghorarūpā maharddhikā ||

sasutā bhṛtyavargaiśca paraprāṇaharāḥ khagāḥ |

piśitāścanarūpāśca bhīmarūpānugāḥ sadā ||

vyantarā kaśmalāścaiva pretāpretamaharddhikā |

piśācā bhūtakravyādā vyālaścaiva maharddhikāḥ ||

anekākārarūpāstu anekākārayonijāḥ |

rūpā manojavāścaiva sattvā hiṇḍanti medinīm ||

dāruṇā rudhiragandhena samantād yojanaṃ śatam |

sahasraṃ punarāyānti saptasapte'nuge sadā |

mānuṣāṇāṃ viheṭhantāṃ paryaṭanti mahītale ||

āhārārtthinaḥ kecit kecit krīḍānugāminaḥ ||

sarve syurvaśamāyānti dṛṣṭamātreṇa jāpine |

evaṃ pūrvayāṃ tathā dikṣi pūrvādhyakṣādiśānugaḥ ||

savituḥ sarvanakṣatrā sajyotigrahacandramā |

mahotpādopagrahāṃ sattve virājāścaiva diśāṃ patiḥ ||

sasuto saparivāro vai śastrī vā cāpi sarvataḥ |

sarve te vaśamāyānti dhyānenāvarjite jitā ||

vidikṣuścaiva sarvatra sarvaṃ sarvāsu dikṣuṣu |

suraśreṣṭhā suraścaiva strīpuṃsādaye bhuvi ||

sarvasattvā tathā loke mānuṣā amānuṣodbhavā |

sarve te vaśamāyānti ye sattvā triṣu sthāvarā ||

ye tu dhātujā mukhyā tathā madhyamakanyasāḥ |

sarve te vaśamāyānti adṛśyo dṛśyāśca dhyāyine ||

trividhaṃ dhyānajaṃ karma jyeṣṭhamadhyamakanyasam |

jyeṣṭhe uttamāṃ bodhiṃ prāpya dhyāyī nivarttate ||

anuttaraṃ ca padaṃ śāntaṃ pratyekaṃ mārgakhaḍgiṇām |

kanyasā śrāvakī bodhiḥ prāpyate paraniśritā ||

pratītyotpattikadharmāṇāṃ hetusambhūtalakṣaṇam |

teṣāṃ nirodhadharmāṇāṃ evaṃ vādī narottamaḥ ||

sākṣātkriyena marhattvaṃ caturo paṭalasambhavām |

hetvābhāsavida jñānaṃ śūnyatā duḥkhasambhavam |

nairātmyadharmato niṣṭhaṃ atyantaṃ bhūtakoṭijam |

nirodhamārgavad jñeyanarhatvaṃ cāpi kanyasam ||

ālayoddhātano varttmāparchedo vadanātmatām |

pipāsā pratipacchoṣāvartmopachedo'tha dehinām ||

kāmanadyāṃ sahatṛṣṇāṃ śokaśalyo'tha dehinām |

rudhyante sarvato dhyāne mārge'smiṃ dhyānaje hite ||

triprakāraṃ tathā karma anekākāracihnitam |

tridhā caiva samukhyāṇāṃ trividhā bodhikīrtitā ||

kanyasaṃ śrāvake bodhiḥ pratyekārhakhaḍgiṇām |

madhyame ca sadā loke nirdiṣṭā jinavaraiḥ purā ||

uttamaṃ tu sadā bodhiṃ samyak sambuddhatāṃ gatim |

evamādyā prayogena tridhā karmakriyākramam ||

śatadhā bhidyate tatra sahasro'tha masaṅkhyakam |

vrīhyaṅkuravad jñeyaṃ punaḥ kṣetrāṅkuravat sadā ||

tato'ṅkurāṅkuravannityaṃ santatyā samprakīrtitām |

vījoṣadhavat karma śukladharmasamanvitaḥ ||

sattvavijñānasantatyā punastoyatarad bhavat |

pravartate dhyānajā dharmā punadhyīyīta buddhimām ||

yathā dhyānagatā yogī śuddhiṃ paśyet sarvataḥ |

tridhidhaṃ triprakāraṃ tu anekākārasambhavām ||

siddhiṃ mantrayuktiṃ ca samādhiṃ caiva kīrtitam |

dhāraṇyā bodhisattvānāṃ trividhaiva samoditā ||

anekākāravaropetā mantrāścaiva supūjitā |

laukikā lokamukhyāśca tathā lokottarā sadā ||

saugatīvartmamāsthāya dhyānaṃ dhyānaparamparā |

sidhyante sarvamantrā vai sarvasattvārtthadarśanām ||

prāpnuvastaṃ janāḥ sarve dhyāyatāṃ sarvato hitām |

yaśaḥ kīrtiyathāyuṣyaṃ sarvavyādhipraṇāśanam ||

mārgatattvārthadaṃ jñānaṃ jīvitaṃ cāpi supuṣkalam |

prāpnuvadhvaṃ narāḥ śreṣṭhāḥ nityaṃ dhyāne samāhitāḥ ||

eṣa yogaḥ samāsena nirdiṣṭo munivaraiḥ purā |

adhunā ca mayoktedaṃ vidhiyogaṃ samāhitam ||

mayāpyanuttarāṃ bodhiṃ samprāpte me'mṛte padam |

ebhireva samāyogaiḥ mantraiścāpi supūjitāḥ ||

dhyānakarmagataiḥ divyaiḥ śubhaiścāpi samādhibhiḥ |

prāpyamanuttaraṃ jñānaṃ buddhatvaṃ bhagavānāha ||

aparaṃ tu pravakṣyāmi tanme nigadataḥ śṛṇu |

krīḍārthaṃ sarvamantrāṇāṃ krīḍāśatakarmajam ||

dhyānajenaiva prayogeṇa śṛṇu mañjuravo janāḥ |

sadā hitāhitaṃ jñeyaṃ mantriṇāṃ ca vikurvaṇam ||

dhyānajenaiva yogena kuryād bāliśabuddhinām |

ādau tāvad sadā dhyāyenmahānāgocchrayaṃ jale ||

mahodadhiḥ samantād vai śailarājavibhūṣitam |

ratnaśṛṅgaṃ mahoccaṃ vai caturantamayaṃ śubham ||

tatrāsīnaṃ mahātmānaṃ buddhaṃ trailokyaviśrutam |

sunetraṃ dharmabhūyiṣṭhaṃ amitābhaṃ ca jinottamam ||

jinaputraṃ sadā śvetaṃ lokeśaṃ ca yaśasvinam |

padmaketuṃ mahāsattvaṃ mahākaruṇajodbhavam ||

sunetre munivare sthāne kumāraṃ bālarūpiṇam |

sadā mañjuravaṃ vindyād vicitro bhūtilakṣaṇam ||

indīvarakaraṃ vāme dakṣiṇe sugatānabham |

jale yo'tra mahānāgo ananto nāma nāmataḥ ||

sarvaśvetastathā nityaṃ saptaśīrṣajaiḥ sphaṭaiḥ |

taṃ dhyātvā cintayejjāpī vicitrālaṅkārabhūṣitam ||

sugatāt sampratīcchantaṃ tanmukhaṃ cāpi cintayet |

evaṃ nandopanandau ca nāgarājau maharddhikau ||

tatpramāṇocchritau vṛddhyā dviguṇaṃ cāpi sarvataḥ |

anantakarkoṭakastulyaiḥ padmaścāpi maharddhikaḥ ||

kulikaḥ śaṅkhapālaśca kapilaścāpi varṇataḥ |

mahāpadmo'tha nāgendraḥ padmābhaśca late sadā ||

vāsukistakṣakaścaiva īṣitkiñjalkavarṇataḥ |

padmābhau sarvato jñeyau vicitrākārabhūṣaṇau ||

śaṅkhaścaiva mahānāgo śuklābho varṇataḥ śubhau |

śaṅkhapālo maṇirnāgaḥ śvetābho īṣi varṇataḥ |

sāgaraśca mahānāgaḥ mucilindaścaiva viśrutaḥ ||

kṛṣṇanāgo'tha sarvatra kṛṣṇavarṇāḥ prakīrtitāḥ |

sarve tulyapramāṇāstu nandopanando'tha surcchritau ||

elapatro'tha nāgendro bhogavāṃ lokaviśrutaḥ |

sāgaro hyuragādhyakṣaḥ acintyādbhutaceṣṭitaḥ ||

karoti vividhāṃ karmāṃ śuklāṃścaiva nibodhatām |

mṛtakaṃ viṣasuptāṃ vā sāgare naiva kārayet ||

vastrenāvṛta kṛtvā vai dhyānayogena dhīmatā |

ākṛtya sāgare sthāne śīghramuttiṣṭhate mṛtaḥ ||

viṣasuptasya sadā nāgo pādenākramya cālayet |

taṃ nyaset sāgare sthāne nirviṣo bhavati tatkṣaṇāt |

evaṃ jvarapiśācāṃśca kravyādāṃ vyantarāṃ śubhām ||

rakṣasāṃ pretakūṣmāṇḍāṃ piśācoragamātarām |

grahaścaiva sadā loke paraprāṇaharāṃ narām ||

+ + + + + + +vicitrā śramamāśritā |

mānuṣiṃ tanumāśritya tiṣṭhante bhuvi mānuṣām ||

gṛhṇante bālināṃ sattvāṃ teṣāṃ dhyānenānena cintayet |

sāgarasya tu nāgendrā cintyādagratotthitam ||

dhyāyīta mātaraṃ sattvaṃ kṣipraṃ muñcati bālisam |

evaṃ daṣṭamadaṣṭānāṃ kīṭalūtotthitāṃ nṛṇām ||

dadrukiṭimakuṣṭhānāṃ pāmākaṇḍūvicarcikām |

anyāṃ cotthitāṃ caiva nityaṃ bhagandararohitām ||

plīhamedodarāṃ caiva tathā padmaṃ supadmakam |

yakṣāṇāṃ sapadmakaṃ caiva tathā padmottaraṃ kṛśam ||

jvararogagatāṃ sarvāṃ bādhyantāṃ nṛjabālisām |

sarvāṃ sāgare sthāne sanyaset pannagottame ||

vividhāyāsaduḥkhānāṃ sarvavyādhigadarttinām |

sanyaset sāgare sthāne dhyānacintyāhitena vai ||

kṣipraṃ mocayate nāgaḥ sugatājñāṃ pratīcchakaḥ |

evañcamuragaiḥ sarvaiḥ sarvakarmakaraiḥ śivaiḥ ||

uragādhyakṣaistadā sarvaṃ vyāptamambhodatiryagam |

samantāt sarvato śreṣṭhā uragādhyakṣā maharddhikāḥ ||

samayajñā mañjughoṣasya ājñe dīkṣaṇatatparāḥ |

daivayakṣāśritā nityaṃ mānuṣāṇāṃ śubhodayāḥ ||

vyatimiśraistu karmajñairvyatimiśraphalodayā |

kāle varṣadharā nityaṃ dhārmikāṃ vṛttimāśritām ||

samantāt toyadhārābhiḥ + + + + + + + |

sasyauṣadhye tathā brīhyāṃ niṣpanne phalati haitukam ||

megharūpeṇa māśliṣṭā paryaṭanti mahītale |

maharddhikā maheśākhyā kalpasthā mahodayā ||

teṣāṃ bhogavatī nāma purī ambhodamāśritā |

yadā dharmaparā marttyā jambūdvīpeṣu sarvataḥ ||

tato tiṣṭhante mahānāgāḥ parivārāśca teṣu vai |

tadā devāsure yuddhe anubhūya jayaiṣiṇaḥ ||

jambūvṛkṣagatā tasthuḥ jambūdvīpaṃ ca madhyataḥ |

punaḥ punarnarāṃ bheje sarvatrāpratigocarāḥ ||

sarvaśuklagatāṃ karmāṃ teṣu nāgeṣu yojayet |

kurvanti samaye bhraṣṭā ye nāgā jalamāśritā ||

kīṭavopadrutāṃ sarvāṃ viṣāṃ sthāvarajaṅgamām |

mumucuḥ sarvato nāgā āsuro pakṣamāśritāḥ ||

pramāthī jhalujhaluścaiva kapardī cāpi mahodadhiḥ |

bhīmo bhīṣaṇaścaiva durmukho bahumukhastathā ||

ete cānye mahānāgā atidarpābhimāninaḥ |

kṛṣṇakarme sthitā nityaṃ vyatimiśreṇa vā pare ||

maheśākhyā bhīmarūpāśca viṣograthijanājane |

adharmiṣṭhā yadā marttyā jambūdvīpanivāsinaḥ ||

tadā mahābhayaṃ kuryurviṣamūrcchātidāruṇam |

chardirbhramiśca jāyeta mahāmāryopadravāṃ bahūm ||

duṣṭaśarīsṛpāṃ loke visṛjantyahitodayā |

evaṃ te ca mahānāgā bahuprakāropadravāśubhā ||

anāvṛṣṭi anāvṛṣṭiṃ visṛjantyahite ratā |

teṣāṃ ca darpanāśāya idaṃ dhyānaṃ samārabhet ||

mañjughoṣaṃ mahādhīraṃ bodhisattvaṃ maharddhikam |

vāmotpalakaraṃ savyaṃ dakṣiṇena varapradam |

bhinnagorocanābhāsaṃ hemakuṅkumavidviṣam ||

garuḍaṃ pakṣirājānaṃ ārūḍhaṃ sugatātmajam |

dhyāyīta mastake teṣāṃ daṃṣṭriṇāṃ sarvaviṣotkaṭām ||

tataste bhinnahṛdayāḥ trastodvignamānasāḥ |

punarnivarttya gacchante praviśante ca ruṣālayam ||

utpātāṃ bahuvidhāṃ dṛṣṭvā aśubhāṃścaiva saśabdakām |

evaṃ dhyāyīta mantrajña mañjughoṣaṃ samāhitaḥ ||

bahuprakārā mantrajña nāgadaṃṣṭrāṃ prakalpayet |

anekākārarūpāstu aṇḍajāṃśca pradaṃśinām ||

vakṣye samyagbuddhyā śāstradṛṣṭena karmaṇā |

tadgotrajaśca uragā vai daśante bhuvi mānuṣām ||

teṣāṃ vidhidṛṣṭena śāstreṇaiva garutmanā |

kuryāt sarvāṇi karmāṇi pakṣirājena dehinām ||

kṛṣṇaśuklādayo nāgā ye nāgā bhuvi maṇḍale |

vicaranti mahīṃ kṛtsnāṃ sūryarūpeṇa dehinām ||

sādhyāsādhye tato jñātvā viṣaṃ ca caturo hitām |

pittaśleṣmagataṃ caiva vāyuvyativimiśritām ||

śleṣmaṇā vāruṇetyāhuḥ śuklavarṇo'tha maṇḍalaḥ |

pittamajñeyajaṃ nāma tṛkoṇākārasambhavām ||

agnivarṇa sadā raktamīṣad bāhubhapiṅgalam |

kulasthamiva bandhāntaṃ caturasraṃ vyatimiśritam ||

māhendramiti taṃ jñeyaṃ kṛṣṇavarṇaṃ mahonnatam |

śleṣmāṇāṃ ca gajetyāhuḥ pittajaṃ dveṣasambhavam ||

mohaṃ vāyujaṃ jñeyaṃ vyatimiśraṃ kṛṣṇavarṇitam |

tadeva sāttvikaṃ vindyācchelaṣmaṇaṃ śuklavarṇitam ||

rājataṃ paittikaṃ jñeyaṃ pītaraktāvabhāsitam |

tāmasaṃ vātikaṃ jñeyaṃ vyatimiśrahitotvatām ||

vyantareṣvapi sarveṣu kīṭavisphoṭakādiṣu |

sarīsṛpeṣu ca sarvatra vyatimiśraṃ liṅgamīkṣayet ||

kṛṣṇābhaṃ tatramudyantaṃ mañjughoṣaṃ sucintayet |

garutmasthaṃ sukhāsīnaṃ bālarūpaṃ sukhodayam ||

cintayed vyantarairduṣṭaṃ mānuṣeṣādasandhiṣu |

tato'rddhaṃ cintayed divyaṃ kumāraṃ bālarūpiṇam ||

viśvarūpaṃ mahātmānaṃ garutmattoparisthitam |

tadāsīnaṃ mahābhāgaṃ śaratkāṇḍākāravidviṣam ||

ūsabhyāṃ cintayed dhīmān nābhisyādadhyomagam |

pītābhaṃ cintayed dhyāyī uraḥsthāne susuptigam ||

mañjughoṣaṃ mahāvīryaṃ pakṣirājāgravāhanam |

śiraḥsthāne tathācintyaḥ dhyāyīta garuḍadhvajam ||

śuklābhaṃ vainateyasthaṃ bahisthaṃ cātha cintayet |

sāttvike viṣamūrcchā tu śleṣmaṃ vamanti sarvataḥ ||

lālā ca sruvate'jasraṃ nimajjate ca muhurmuhuḥ |

taṃ vidyāt sāttvikaṃ daṣṭaṃ śuklapakṣāhito bhavet ||

bhramate kampate caiva stabdhe kṣobhe sarveśvaraḥ |

viṣe ca pittaje mūrcchā dāgho jāyati dāruṇām ||

rājase daṃṣṭriṇe daṣṭro etad bhavati ceṣṭitam |

tāmase tamasaṃ mohaḥ mūrcchā nidrā ca jāyate ||

vyatimiśrairvyatimiśraṃ tu ceṣṭā bhavati dāruṇam |

sattve bhavati śuklābhaḥ daṃṣṭre bhavati mānuṣe ||

rājasī pītavajjñeyaḥ chavivarṇāśca kiñcana |

kṛṣṇavarṇātha mohātmā chavivarṇātha jāyate ||

vyatimiśre dhūmravarṇastu āpāṇḍuścāpi kvacittathā |

sāttviko rājasaścaiva śuklapakṣāhijodbhavā ||

tāmaso miśriṇaścaiva ahijā kṛṣṇavarṇinām |

tatkulākulino hyete uragādhyakṣeśvaro su ve ||

āsuraṃ pakṣamāśliṣṭā vicaranti mahītale |

daṃśateṣāṃ mānuṣāṃ loke adharmiṣṭhā nāgajātayaḥ ||

krūrāḥ krūratarā loke āhārārthaparā sadā |

kecid viheṭhanārthāya daṃṣṭriṇo prāṇaharā pare ||

viṣanirnāśanārthāya sarvadaṃṣṭropajīvinām |

idaṃ dhyānavaraṃ mukhyaṃ yathāliṅgānuvarninam ||

sannyaset prāṇināṃ cintyā kṣipraṃ muñcati tadviṣam |

sarvadā sarvakālaṃ tu sarvavyādhiṣu yojayet ||

sarvopadravāṃ hanti dhyāneṣveva pratiṣṭhitā |

yathā nāgā tathā sattvā rākṣasā grahamātarā ||

paraprāṇaharāścaiva duṣṭacittātha mānuṣāḥ |

sarvavyādhimatā loke liṅgeṣveva tu yojayet ||

dhyānaṃ dhyeyaṃ tathā muktiṃ karmaṃ cāpi sadā nyaset |

kumārarūpaṃ māṅgalyaṃ pavitramaghanāśanam ||

mañjughoṣaṃ mahāvīraṃ jinaputraṃ maharddhikam |

sagarutmante sukhāsīnaṃ udayante ravimaṇḍale ||

dhyāyīta sarvato mukhyaṃ mantranātheśvaraṃ vibhum |

sarvatra cintito dhyānasarvavyādhipranāśanaḥ ||

sarvakarmāṇi kurvīta sarvasattveṣu sarvadā |

sarvaṃ stambhayate hyeṣa sarvaṃ śobhayate śubham ||

sarvamantrāśca lokānāṃ asmin dhyāne nibodhitā |

siddhiṃ gacchanti te kṣipraṃ parakalpe'pīhoditā ||

ye ca tāthāgatā mantrā vajrābjakulayorapi |

+ + + + + śakrendrabrahmarudrayoḥ ||

ādityavasavendrāṇāṃ nakṣatragrahajyotiṣām |

garuḍoragayakṣāṇāṃ ṛṣimukhyā sapūtanām ||

sarvamantrāśca siddhyante asmiṃ kalpe tu dhyāyine |

paratantravidhāne'pi svatantreṇābhyantareṇa vā ||

kuryāt karmasiddhiṃ ca kṣipraṃ dhyānagatena vai |

ādityamaṇḍale dhyātvā udayante viśvarūpiṇam ||

kumāraṃ bāliśākāraṃ śiśubhūṣaṇabhūṣitam |

ārūḍhamaṇḍale dīptaṃ garutmante'tha vainate ||

mīdṛśākāramavyaktaṃ mūrje cāpi sucintite |

dṛṣṭvā parabalastambhaṃ jāyate ca manīṣitam ||

sarve ca daṣṭāḥ stabhyante nṛtyante ca parasparam |

hasante āturāḥ sarve grahāviṣṭāśca dehinām ||

jvarārtā mūrcchitā ye ca uttiṣṭhante drutaṃ tataḥ |

krandante vividhā ārtā bhīmanādaṃ karoti vai ||

grahamātarakūṣmāṇḍaiḥ gṛhītānāṃ bhuvi mānuṣām |

ebhirliṅgaistadā mantrī lakṣayedetāṃ samāhitaḥ ||

icchayā mocayet kṣipraṃ viṣasaṅkramaṇaṃ tu vai |

krīḍāpayati bhūtānāṃ tadā yogī ririṃsayā ||

ādityamaṇḍale nāḍī prayoktavyā viṣamūrcchite |

ravināḍīprayogeṇa sarvaprāṇi sa cālayet ||

nirviṣo bhavate suptaḥ viṣasthāvarajaṅgamaḥ |

tatottiṣṭhate kṣipraṃ viṣasupto na saṃśayaḥ ||

anyaśca varddhate kṣipraṃ viṣārtto bhuvi bhūtale |

punaranyo punaścāpi anyādanyataro'pi vā |

evamprakāraiḥ sarvatra śataśo'tha sahasraḥ |

yāvannāḍīprayogeṇa tāvad bhūtāni pācayet ||

vastrakudyastathā kumbhe asmatoyahutāśane |

kṣaṇena cālayennāḍīṃ tatrasthaṃ viṣamāviṣe ||

sarve hyāturāḥ svasthāstatkṣaṇādeva bhūtale |

evamādyaprayogeṇa kuryāt karma śatāṣṭakam ||

asaṅkhyaṃ ca vidhiṃ kuryāt paramantrāsṛtena vā |

eṣa prayogaḥ samāsena dhyāno hyukto'tha jāpinām ||

prayoktavyaḥ kalpanikhilaḥ paratantro garutmanaḥ |

mataṃ saṅkalpajaṃ proktaṃ śaivaṃ cāpi viśeṣataḥ ||

sarve ca laukikā mantrā prayoktavyā dhyānavistare |

iha mañjurave kalpe dhyānenaiva viśeṣataḥ ||

sarvatantraprayogaiśca mantraiścāpi supūjite |

matayo ye'pi kalpārthāḥ prayoktavyā iha te sadā ||

yoge'smin dhyānaye divye kalparājodite haha |

dhyānena sarve niyoktavyā yuktihetunirañjane ||

sūkṣmaścittaviṣaye mantrasiddhinibandhane |

muniputrodite śuddhe sarvabuddhārthamodite ||

jāpino dhyāyate nityaṃ sarvasiddhisupuṣkalā ||

iti bodhisattvapiṭakāvataṃsakānmahāyānavaipulyasūtrād āryamañjuśriyamūla-

kalpād aṣṭatriṃśatimaḥ mahākalparājapaṭalavisarād dvitīyasarva-

lokatattvārthatārakrīḍāvidhisādhanopayikasarvakarmadhyānapaṭalanideśaḥ

parivartaḥ samāptaḥ |

