athaikonatriṃśaḥ paṭalavisaraḥ |

atha bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate
sma | asti mañjuśrīḥ ! tvadīye kalpavidhānaparivarte saptamaḥ paṭakarmavidhānaṃ yo tasmiṃ
kāle tasmiṃ samaye yugānte sādhayiṣyanti amoghā tasya siddhirbhaviṣyati | saphalāḥ sukhodayāḥ
sukhavipākāḥ dṛṣṭadharmavedanīyā sarvadurgatinivāraṇīyā niyataṃ tasya bodhiparāyaṇīyā
siddhirbhaviṣyati ||

atha bhagavāṃ śākyamuniḥ mañjuśriyasya kumārabhūtasya hṛdayaṃ bhāṣate sma ||

ṣaḍakṣaraṃ ṣaḍgatimocanātmakaṃ acintyatulyāpratimaṃ maharddhikam |

vimocakaṃ sarvabhavārṇavārṇavaṃ tṛduḥkhaduḥkhā bhavabandhabandhanāt ||

asahyaṃ sarvabhūtānāṃ sarvalokānuliptakam |

adhṛṣyaṃ sarvabhūtānāṃ bhavamārgaviśodhakam ||

prāpakaṃ buddhadharmāṇāṃ sarvaduṣṭanivāraṇam |

anumoditaṃ sarvabuddhaistu sarvasampattikārakam ||

utkṛṣṭaḥ sarvamantrāṇāṃ mañjughoṣasya śāsane |

katamaṃ ca tat | om vākyeda namaḥ ||

asya kalpaṃ bhavati | śākayāvakabhikṣabhaikṣāhāro vā triḥkālasnāyī tricelaparivarttī akṣaralakṣaṃ
japet | pūrvasevā kṛtā bhavati ||

tataḥ acchinnāgradaśake paṭe poṣadhikena citrakareṇa aśleṣakairvarṇakaiḥ āryamañjuśrīścitrāpayitavyaḥ
padmāsanasyo dharmaṃ deśayamānaḥ sarvālaṅkāravibhūṣitaḥ kumārarūpī muktottarāsaṅgaḥ
tasya vāmena āryāvalokiteśvaraḥ padmahastaḥ cāmaravyagrahastaḥ dakṣiṇena āryasamantabhadraḥ
upari meghagarbhavinirgatau vidyādharau mālādhāriṇau likhāpayitavyau adhastāt sādhako
dhūpakaṭacchakavyagrahastaḥ samantāt parvataśikharā likhāpayitavyā | adhastāt padmasaraḥ
||

sadhātuke caitye paṭaṃ paścānmukhaṃ pratiṣṭhāpya udārāṃ pūjāṃ kṛtvā ghṛtapradīpāṃśca prajvālya
jātīpuṣpāṇāṃ aṣṭasahasreṇa ekaikamabhimantrya mañjuśrīmukhe tāḍayet | tato mahāgambhīrahuṅkāraśabda
śrūyate | paṭo vā prakampate | huṅkāraśabdena sārvabhaumiko rājā bhavati | pataprakampane
sarvavādiṣuttaravādī bhavati | sarvalokaikaśāstrajñaḥ | atha na siddhyati sarvakarmasamartho
bhavati ||

ayaṃ prathamaḥ kalpaḥ |

agarusamidhānāmadhyarddhamaṅgulapramāṇānāṃ nirdhūmeṣu khadirāṅgāreṣu kṛtsnāṃ rātriṃ turuṣkatailāktānāṃ
juhuyāt | aruṇodaye āryamañjuśriyaṃ paśyati | so'sya yathepsitaṃ varaṃ dadāti |
varjayitvā kāmopasaṃhitam ||

tasyaiva paṭasyāgrataḥ candanadhūpamavyavacchinnaṃ dahaṃ kṛtsnāṃ rātriṃ japet | tataḥ āryamañjuśrīḥ
sākṣāmāgacchati gambhīrāṃ dharmāṃ deśayati | tāmadhimucyati | adhimucya sarvavyādhivinirmuktaḥ
vaśitā prāpto bhavati ||

raktacandanamayaṃ padmaṃ kṛtvā ṣaḍaṅgulapariṇāhaṃ sanālaṃ raktacandanena mrakṣayitvā sahasraṃ
sampātāhutaṃ sahasrābhimantritaṃ kṛtvā pūrṇamāsyāṃ paṭasyāgrataḥ padmapatre sthāpya hastenāvaṣṭabhya
tāvajjaped yāvat prajvalita iti | tena gṛhītena dviraṣṭavarṣākṛtiḥ taptakāñcanaprabhaḥ
bhāskarasyopiraketejā devakumāraḥ sarvavidyādharanamaskṛtaḥ mahākalpaṃ jīvati |
bhinne dehe bhiratyāmupapadyate ||

candragrahe śvetavacāṃ gṛhyaṃ pañcagavyena prakṣālya aśvatthapatrairavaṣṭambhayitvā tāvajjaped
yāvadūṣmāyati dhūmāyati jvalati | sarvajanavaśīkaraṇaḥ sarvavādivijayī dhūmāyamāne antarddhānaṃ
triṃśadvarṣasahasrāṇi jīvati | jvalite ākāśagamanaṃ mahākalpaṃ jīvati ||

kapilāyāḥ samānavatsāyāḥ ghṛtaṃ gṛhya tāmrabhājanaṃ saptabhiraśvatthapatraiḥ sthāpya tāvajjaped
yāvat trividhā siddhiriti | taṃ pītvā śrutidharamantardhānākāśagamanamiti ||

puṣkarabījaṃ mukhe prakṣipya candragrahe tāvajjaped yāvacculuculāyati | trilauhapariveṣṭitaṃ
kṛtvā mukhe prakṣipyāntarhito bhavati | udgīrṇāyāṃ dṛśyati ||

lavaṅgagandhaṃ mukhe prakṣipya ṣaḍlakṣaṃ japet | yamālapati sa vaśyo bhavati | kṣīrayāvakāhāraḥ
lakṣaṃ japed vidyādharo bhavati | bhikṣāhāraḥ kāṣṭhamaunī lakṣaṃ jape antarhito bhavati
| koṭiṃ japedāryamañjuśrīstathā dharmaṃ deśayati yathā caramabhaviko bodhisattvaḥ bhavati
| satata jāpena sarvārthavṛddhirbhavati ||

sarvagandhairyasya pratikṛtiṃ kṛtvā cchitvā juhoti sa saptarātreṇa vaśyo bhavati | guggulugulikānāṃ
badarāsthipramāṇānāṃ ghṛtāktānāṃ śatasahasraṃ juhuyāt dīnāralakṣaṃ labhati ||

samudragāminīṃ nadīmavatīrya padmānāṃ śatasahasraṃ nivedayet | padmarāśitulyaṃ mahānidhānaṃ
paśyati | kṣayaṃ na gacchati | gaurasarṣapāṇāṃ kuṅkumābhyaktānāṃ aṣṭasahasraṃ juhuyāt | rājā
vaśyo bhavati | tilānāṃ dadhimadhughṛtāktānāṃ śatasahasraṃ juhuyāt | sarvandado mahāgṛhapatirbhavati
| apatitagomayena maṇḍalakaṃ kṛtvā muktapuṣpairabhyavakīryāṣṭaśataṃ japet |
tataḥ saddharmapustakaṃ vācayet | māsena paramamedhāvī bhavati | rocanāṣṭaśataṃ kṛtvā tilakaṃ
kuryāt | sarvajanapriyo bhavati | śikhāṃ saptajaptāṃ kṛtvā sarvasattvānāmāvadhyo bhavati
| kirimālaṃ daśasahasrāṇi juhuyāt | sarvavyādhirmucyate | dinedine saptavārāṃ japet | niyatavedanīyaṃ
karma kṣapayati athāṣṭaśatajapena maraṇakālasamaye samastaṃ sammukhaṃ āryamañjuśriyaṃ
paśyatīti ||

āryamañjuśriyamūlakalpād bodhisattvapiṭakāvataṃsakāt

mahāyānavaipulyasūtrāt saptaviṃśatimaḥ

mañjuśrīpaṭavidhānaparivartakarmavidhiḥ saptamakapaṭalavisaraḥ

parisamāptamiti |

